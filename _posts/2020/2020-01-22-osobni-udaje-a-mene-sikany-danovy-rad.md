---
date:         2020-01-22
category:     blog
tags:         sněmovna celostátní finance
layout:       post
title:        "Piráti připravili návrhy, které zjednodušují podnikání a lépe chrání osobní údaje živnostníků"
image:        /assets/img/articles/2019/martinek-richterova-ferjencik.jpg
author:       Mediální odbor
---
 



Praha, 22. ledna 2020 – Druhým sněmovním čtením dnes prošel vládní návrh zákona, který upravuje daňový řád České republiky. Pirátští poslanci Mikuláš Ferjenčík a Tomáš Martínek podali k návrhu několik zásadních pozměňovacích návrhů, jejichž účelem je především odstranění šikanózních prvků ze strany finančních úřadů a státu vůči živnostníkům a ochrana jejich soukromých dat.

 
> „Jsme pro zachování současné toleranční doby pěti dnů pro podání daňového přiznání bez penále. Kromě toho jsem navrhl zrušení prodloužení vyplácení vratky DPH ze 30 na 45 dní, protože se jedná pouze o jakousi formu půjčky, kterou chce vláda látat státní rozpočet na úkor firem. Další z návrhů pak má za cíl ochránit živnostníky před neoprávněným postupem finančních úřadů, proto navrhuji, aby při prokázání nezákonného zajišťovacího příkazu byl za zabavenou částku vyplácen dvojnásobek nynější navrhované úrokové sazby,“ uvedl poslanec Ferjenčík, místopředseda rozpočtového výboru.


> Poslanec Martínek je autorem návrhu, který má odstranit z daňového identifikačního čísla rodné číslo: „Rodné číslo je citlivý osobní údaj a nyní je u živnostníků veřejně viditelné. Navržená úprava umožní změnit DIČ stávajícím živnostníkům a novým by již automaticky měl být přiřazován identifikátor bez rodných čísel. Úprava přispěje k lepšímu zabezpečení osobních dat, které mohou být zneužity například při sjednávání úvěrů.“


O návrhu zákona a uvedených pozměňovacích návrzích budou poslanci hlasovat v závěrečném třetím čtení, které může proběhnout již ve variabilním týdnu, tedy v první polovině února.
