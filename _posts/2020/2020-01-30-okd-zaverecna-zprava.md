---
date:         2020-01-30
category:     blog
tags:         sněmovna okd
layout:       post
title:        "Sněmovna projednala závěrečnou zprávu ke kauze OKD, trestní oznámení už prošetřuje Národní centrála proti organizovanému zločinu"
image:        /assets/img/articles/2020/cernohorsky.jpg
author:       Mediální odbor
---


Praha, 30. ledna 2020 – Poslanecká sněmovna dnes naposledy projednala a vzala na vědomí závěrečnou zprávu vyšetřovací komise k OKD. Šéf vyšetřovací komise Pirát Lukáš Černohorský už také podal všechna trestní oznámení, která vyplynula ze závěrečné zprávy. „Některé z podezřelých okolností už prověřuje Národní centrála proti organizovanému zločinu, se kterou nadále spolupracuji. Trestní oznámení se týkají exministrů Vladimíra Dlouhého, Bohuslava Sobotky, Milana Urbana a Jiřího Skalického. Nevyhnuli se jim ale ani podnikatelé Viktor Koláček a Zdeněk Bakala,“ doplňuje Lukáš Černohorský.

> Sněmovna dnes vzala závěrečnou zprávu na vědomí, hlasování však předcházela poměrně vzrušená debata. „Jsem rád, že podpora vyšetřovací komise šla napříč politickým spektrem a že se až na výjimky našla politická vůle kauzu OKD rozkrýt a dořešit. Téma OKD je stále živé, dokazovala to dnešní debata na plénu. Skeptickým komentářům kolegy Lubomíra Zaorálka z ČSSD, které dnes ve Sněmovně zazněly, se nelze divit, když právě jeho straničtí kolegové jsou v souvislosti s kauzou skloňováni nejčastěji. V policii mám důvěru a věřím, že všechna trestní oznámení důkladně prošetří,“ dodává Lukáš Černohorský.

Poslanecká sněmovna také přijala usnesení předložené sněmovní vyšetřovací komisí, v němž žádá vládu, aby postupovala v intencích opatření vyšetřovací komise uvedených v závěrečné zprávě. Dále bylo Poslaneckou sněmovnou jednomyslně odsouhlaseno usnesení člena komise Josefa Hájka týkající se přímo osoby Zdeňka Bakaly v tomto znění: 

> „Poslanecká sněmovna považuje jednání Zdeňka Bakaly, který se odmítl dostavit k podání svědecké výpovědi, za nepřijatelné pohrdání ústavním orgánem ČR, navíc zesílené skutečností, že v České republice zbohatl a jeho majetek a investice jsou českými orgány chráněny. Sněmovna konstatuje, že tím, že ostentativně odmítl splnit svou zákonnou svědeckou povinnost, porušil Zdeněk Bakala zákon o jednacím řádu PS PČR a jeho přílohu.”

Lukáš Černohorský celkem podal jmenovitá trestní oznámení na čtrnáct osob, jednoho neznámého pachatele a také bývalé členy orgánů NWR i OKD nebo auditory KPMG. Celková škoda, která měla být státu privatizací minoritního podílu v OKD způsobena, je vyčíslena na 5,7 miliard korun. Kauza se dotýká zhruba 100 tisíc nájemníků žijících ve 44 tisíc bytech OKD. Vznik vyšetřovací komise k OKD iniciovali Piráti v prosinci 2017, krátce po volbách do Poslanecké sněmovny.
