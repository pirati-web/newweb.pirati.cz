---
date:         2020-01-09
category:     blog
tags:         sněmovna legislativa zdravotnictví
layout:       post
title:        "Pirátská poslankyně Richterová upozornila na problém s jednopoložkovým eReceptem"
image:        /assets/img/articles/2019/richterova99.jpg
author:       Mediální odbor
---


Praha, 9. ledna 2020 – Poslankyně Pirátů Olga Richterová ve středu 8. ledna na Výboru pro zdravotnictví spoluotevřela otázku současného stavu eReceptu. Ten je vlajkovou lodí Ministerstva zdravotnictví v oblasti elektronizace. „Ministerstvo podle všeho pouze převzalo návrh na změnu, aby byl eRecept výhradně jednopoložkový, a to bez jakékoliv vědomosti o dopadech této byrokratické změny,“ uvedla Richterová.

> „Od prvního ledna se změnil počet položek, které je možné předepsat na jeden eRecept. Z původních dvou léků je nyní možné předepsat výhradně jeden. Pacient tak dostává smsku na každý lék, který mu lékař předepíše. Pokud odchází od lékaře s 10 léky, tak musí v lékárně nadiktovat 10 kódů, každý dlouhý 12 znaků. Logické by podle nás byl obrácený postup, kdy na jeden eRecept by bylo možné předepsat více léků, aby pacient měl co nejjednodušší život. Pacienti, kteří berou nejvíce léků, patří právě mezi skupinu obyvatel, kterým bychom měli život usnadňovat, nikoliv komplikovat. Systém eReceptu tento postup umožňuje, takže technické bariéry nemohou být důvodem,“ komentovala Olga Richterová. 

V průběhu výboru bohužel dotaz nebyl zodpovězen. V následném neveřejném rozhovoru po výboru přítomný náměstek Richterové potvrdil, že situaci budou aktivně řešit a pokud se ukáže, že počet položek na jednom e-receptu vede ke komplikacím, tak to změní po prvním čtvrtletí roku 2020. 

> „Je zarážející, že si Ministerstvo zdravotnictví nebylo vědomo komplikací, které jednopoložkové recepty způsobí v praxi. Pevně věřím, že ministerstvo vyslyší připomínky České lékárnické komory a dalších a provede nezbytné změny i dřív než za čtvrt roku,“ dodala Richterová. 

Na základě veřejného projednávání této otázky se dále řešily i eNeschopenky. Jejich zavedení provázely komplikace a v některých případech se lékařům nedařilo je vystavit. Vláda přitom nezavedla přechodné období pro nápravu případných technických problémů.
