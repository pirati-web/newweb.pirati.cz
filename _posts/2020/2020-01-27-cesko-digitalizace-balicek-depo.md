---
date:         2020-01-27
category:     blog
tags:         vláda legislativa digitalizace
layout:       post
title:        "Další krok k digitalizaci Česka: Balíček DEPO projednán vládou"
image:        /assets/img/articles/2019/bartos-profant.jpg
author:       Mediální odbor
---



Praha, 27. ledna 2019 - Vláda dnes projednala Návrh zákona o změně zákonů související s další elektronizací postupů orgánů veřejné moci, tzv. DEPO. Návrh upravuje přes 150 zákonů a vytváří tak právní podmínky pro implementaci zákona o právu na digitální službu. Jde o pokračování snah o digitalizaci české státní správy, kterou iniciovali poslanci z Výboru pro veřejnou správu a regionální rozvoj v čele s Ivanem Bartošem. Těm se za uplynulý půlrok podařilo prosadit kromě tzv. digitální ústavy také zavedení digitálních technických map a použití bankovních digitálních identit v eGovernmentu.


> „V zákonu o právu na digitální službu jsme schválili nové právo občanů komunikovat se státem digitálně. Teď upravujeme zastaralou legislativu tak, aby neuvedla úředníky v omyl. Zákonodárci jednoznačně chtějí, aby to bylo opravdu možné. Právo komunikovat digitálně nesmí zůstat jen na papíře,” komentuje pirátský poslanec Ondřej Profant. „Návrh ruší přebytečné paragrafy v mnoha zákonech a specifikuje parametry používání cloudových služeb ve veřejné správě. Bohužel se však nedostalo na změny v oblasti používání datových schránek v soukromoprávní komunikaci. Ty se s Piráty pokusíme do zákona přidat v průběhu projednávání,” doplňuje Profant.


Kromě trojice již schválených digitalizačních zákonů – digitální ústavy, digitální technické mapy a bankovních identit - mají Piráti za cíl prosadit ještě čtvrtý, a to Firmu za jeden den. Tento návrh si klade za cíl výrazně zjednodušit proces založení nové společnosti nebo živnosti. Firma za jeden den je již ve Sněmovně a je pravděpodobné, že bude projednána již na této schůzi ve variabilním týdnu v rámci tzv. opozičního okénka.
