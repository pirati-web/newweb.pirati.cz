---
date:         2020-01-13
category:     blog
tags:         piráti celostátní zahraničí bezpečnost
layout:       post
title:        "Piráti žádají další kroky vlády kvůli turecké agresi na severu Sýrie"
image:        /assets/img/articles/2020/kopriva-peksa.jpg
author:       Mediální odbor
---


Praha, 13. ledna 2020 – Pirátští poslanci Mikuláš Peksa a František Kopřiva předali na Úřadu vlády petici za uvalení sankcí vůči Turecku. Petice, kterou iniciovali Piráti v říjnu v reakci na invazi tureckých ozbrojených sil na sever Sýrie, vyzývá vládu České republiky k okamžitému uvalení přísných ekonomických sankcí na tureckou republiku do doby, než bude zastavena turecká agrese vůči severní Sýrii a turecká vojska se stáhnou zpět na území Turecka. Pod petici se během série podzimních demonstrací podepsalo 825 občanů z celé republiky. 

> „Ačkoliv Sněmovna jednomyslně odsoudila tureckou agresi a vláda zastavila vývoz zbraní do Turecka, závažnost celé situace si žádá ještě razantnější opatření. Opravdovým důvodem turecké invaze není boj s terorismem, nýbrž pronásledování Kurdů, kteří se výrazně podíleli na likvidaci Islámského státu. Je tedy naší povinností se těchto Kurdů zastat. Navíc se nás situace dotýká bezprostředně, protože další destabilizace a boje v Sýrii nutí mnoho lidí opustit domov, z nichž nemalá část bude žádat o azyl v Evropě,” míní místopředseda sněmovního výboru pro evropské záležitosti František Kopřiva. 

> „Erdoganův režim je ve velké míře závislý na ekonomické spolupráci a dobré vůli Evropské unie. Lhostejnost našich představitelů umožňuje porušování mezinárodního práva a utahování šroubů v Turecku samotném i jeho sousedství. Pokračování v přístupových rozhovorech s touto zemí je pro mě nepochopitelné,” europoslanec Mikuláš Peksa. 

Piráti se tureckou agresí a porušováním lidských práv [zabývali už loni](https://www.pirati.cz/tiskove-zpravy/turecka-agrese-ohrozuje-mirovy-proces.html), kdy [vyzvali premiéra](https://www.pirati.cz/tiskove-zpravy/bartos-dnes-preda-premierovi-vyzvu-k-turecku.html), aby na úrovni Evropské rady nadnesl téma unijní politiky vůči Turecku. Ihned po zahájení nedávné turecké invaze do Rojavy se aktivně připojili k rezoluci Poslanecké sněmovny a Evropského parlamentu. Premiéra jsme se také [marně ptali](https://www.pirati.cz/tiskove-zpravy/evropska-rada-piraty-zajimalo-stanovisko-premiera-na-summitu.html), jaký je jeho postoj a jaké kroky hodlá podniknout. Po celé republice jsme [uspořádali řadu demonstrací](https://www.pirati.cz/tiskove-zpravy/demonstrace-proti-turecke-invazi-po-cele-cr.html).

* [Celý text petice](http://pirati.cz/assets/pdf/petice-pirati-turecko.pdf)
