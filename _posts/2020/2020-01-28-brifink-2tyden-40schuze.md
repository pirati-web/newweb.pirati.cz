---
date:         2020-01-28
category:     blog
tags:         vláda celostátní informatika
layout:       post
title:        "Piráti představí závěrečnou zprávu k OKD, budou jednat s vládou o exekučním zákonu a pokusí se zachovat možnost volby předmětů u maturity"
image:        /assets/img/articles/2020/tk-40-2tyden.jpeg
author:       Mediální odbor
---

Praha, 28. ledna 2020 – Na tiskové konferenci před pokračováním 40. schůze Poslanecké sněmovny představili poslanci Pirátů téma státních maturit, regulace lobbingu nebo vodního zákon. Sněmovnu také čeká projednání závěrečné zprávy vyšetřovací komise k OKD. Návrh zákona o exekucích se Piráti chystají tento týden projednat s premiérem Babišem a místopředsedou vlády Hamáčkem. 

> Lukáš Bartoň, místopředseda školského výboru, informoval, že Sněmovnu čeká projednávání zákona o maturitách: „Proběhne sloučená rozprava našeho a vládního návrhu. Jsme rádi, že se vládní návrh inspiroval tím naším a řeší stejnou věc, tedy ponechání svobodné volby mezi cizím jazykem a matematikou. Proto podporujeme oba návrhy. Vedle toho bude dnes projednávaný i zákon o pedagogických pracovnících. Zastáváme názor, že má být snazší cesta pro odborníky z praxe, kteří se chtějí stát učiteli.“

> Poslanec Lukáš Černohorský, místopředseda Kontrolního výboru, uvedl, že Sněmovna se bude v tomto týdnu zabývat zprávou vyšetřovací komise k OKD, které předsedal: „Závěrečnou zprávou vyšetřovací komise k OKD se bude Sněmovna zabývat ve čtvrtek. Vyšetřovací komise mě pověřila podáním trestních oznámení. Ta by měla být podána do doby projednání závěrečné zprávy.“

> Ondřej Polanský, místopředseda Výboru pro dopravu, se poté vrátil ke kauze předraženého e-shopu na dálniční známky: „Odpověď na to, proč selhala Dozorčí rada SFDI, je poměrně jednoduchá. Zákon nepředepisuje formu kontroly SFDI a je redukována na pouhé čtení zápisů a zhodnocení selektovaných informací. Z tohoto důvodu jsme připravili jednoduchou novelu zákona o SFDI, podle které se budou moci členové dozorčí rady účastnit jednání řídícího výboru. Návrh má podporu všech klubů. Vedle toho připravujeme rozsáhlejší novelu, která celkově posílí kontrolní roli parlamentu vůči státním fondům a umožní vzdálený přístup k otevřeným datům.“

> Předseda Pirátů Ivan Bartoš uvedl informace k vládnímu návrhu zákona o lobbingu: „Vláda připravila návrh regulace lobbingu, který má několik zásadních nedostatků. Vztahuje se totiž pouze na vybrané skupiny lidí a řeší legislativní proces. Avšak lobbing probíhá na mnoha úrovních, ať už personálních nebo ve veřejných zakázkách. Původní vládní návrh se netýká ani samospráv a vedení měst. Připravili jsme proto několik zásadních pozměňovacích návrhů, které dají tomuto vládnímu návrhu potřebnou sílu a budou mít skutečný dopad na situaci v ČR. Naše návrhy řeší mimo jiné i podobu zprávy o lobbistickém kontaktu a přístupnost registru občanům, tak jak mají Piráti roky zavedeno v rámci své činnosti. Sněmovna se v blízké době bude rovněž zabývat i pirátským návrhem novely exekučního řádu. Té se ve Sněmovně věnoval poslanec Pirátů Lukáš Kolářík. Vedle toho existuje i vládní návrh. Z tohoto důvodu se chci v tomto týdnu sejít s premiérem Babišem a ministrem Hamáčkem, kteří mi předběžně schůzku na toto téma potvrdili. Budeme jednat o společném postupu.“

> K návrhu na zřízení vyšetřovací komise k vlivu autoritářských režimů se vyjádřil poslanec Jan Lipavský, místopředseda Výboru pro obranu: „Dnes již víme, že vyšetřovací komise pravděpodobně nevznikne. Případy zahraničního vlivu jsou známé a rozbuškou byla podzimní kauza společnosti Home Credit a najaté PR agentury. Chceme s vládou diskutovat o tom, že tento problém nemají řešit jen tajné služby v praktické oblasti, ale je třeba téma patřičně popsat, zmapovat a navrhnout řešení i na úrovni politické.“

> Poslanec Radek Holomčík, místopředseda Zemědělského výboru, komentoval novelu vodního zákona: „Bohužel novela ukazuje na kritická místa přístupu vlády k řešení problémů sucha. Zaměřuje se pouze na řešení důsledků. Za Piráty připravujeme velkou systémovou změnu přístupu ke krajině, která se má promítnout ve veřejné správě a do hospodaření s krajinou tak, abychom co nejlépe využili její potenciál.“

> Předsedkyně Výboru pro životní prostředí Dana Balcarová v závěru tiskové konference připomněla opětovné povolení plošného použití přípravku STUTOX II na hubení hrabošů: „Vzniká vysoké riziko otrav dalších zvířat. Chci se proto ptát ministra zemědělství Tomana i ministra životního prostředí Brabce na to, jak zajistí ochranu zvířat před otravou a jak dopadla šetření z minulého léta, kdy došlo k otravám především zajíců a čápů.“
