---
date:         2020-01-31
category:     blog
tags:         sněmovna životní-prostředí celostátní
layout:       post
title:        "Nová legislativa o odpadech posune ČR k oběhovému hospodářství, prodloužení lhůty skládkování by bylo krokem zpět"
image:        /assets/img/articles/2020/elfmark.jpg
author:       Mediální odbor
---



Praha, 31. ledna 2020 – Poslanecká sněmovna dnes poslala do druhého čtení novelu zákona o odpadech. Vláda v něm chce zavést povinnost třídit bioodpady i u firem, zvýšit skládkovací poplatek s třídící slevou nebo posunout konec skládkování kompostovatelných odpadů o 6 let na rok 2030. Piráti návrh jako celek podpořili, upozorňují však, že jeho součástí je problematická část, která posunuje lhůtu k ukončení skládkování. To je v rozporu s evropskými předpisy, z čehož by mohly hrozit České republice sankce od EU. Chtějí proto předložit pozměňovací návrh, který ponechá lhůtu konce skládkování na rok 2024.


Nová legislativa by podle celoevropské shody měla zajistit, aby evropské země používaly odpady především jako druhotné suroviny. Vláda však navrhuje zahrabávat na skládky snadno kompostovatelné odpady ještě dalších deset let. V celé Evropské unii je přitom již 20 let zakázáno ukládat na skládky odpady bez předchozí úpravy a Česko za to hrozí každý rok sankce ve výši přes 60 milionů korun. 


> „Jsem rád, že návrh zákona o odpadech přináší zvýšení skládkovacích poplatků a zahrnuje motivační slevu pro obce, které budou zvyšovat třídění. Tuto vládní iniciativu podporuji. Vláda však v rozporu s evropskými předpisy navrhuje pokračovat ve skládkování recyklovatelných a kompostovatelných odpadů do roku 2030,” uvádí pirátský poslanec František Elfmark a dodává: „Každoročně skončí na skládkách až 2,5 milionů tun odpadů, z toho až milion tun je snadno kompostovatelných. Na skládkách tak skončí zbytečně navíc asi 10 milionů tun odpadů, ze kterých nekontrolovaně unikne do ovzduší asi 10 milionů tun CO2, tedy víc než veškerá letecká doprava z celé ČR za dané období. Přitom máme k dispozici potřebné technologie a také investory, kteří by dokázali zajistit ukončení skládkování milionů tun biologicky rozložitelných odpadů již k roku 2024.” 


> „Ve vládním návrhu zákona zcela chybí nastavení poplatku za spalování odpadů, které by motivovalo k recyklaci odpadu, namísto jeho skládkování. V rámci obalového zákona pak navrhujeme implementovat směrnici o omezení jednorázových plastů. Dále vyzývám Ministerstvo životního prostředí, aby přestalo prosazovat řešení recyklace pomocí spalování, kterému říká energetické využití odpadů. Odpad je surovina a tak k němu i musíme přistupovat. Evropa již své surovinové zdroje vyčerpala a ceny prvotních surovin neustále rostou, konceptem cirkulární ekonomiky řeší EU především svoji surovinovou bezpečnost. Velký, a zatím málo využitý, potenciál představuje zpracování bioodpadů. Budeme prosazovat zahrnutí do míry třídění odpadů také domácí kompostování. Jedině tak mohou malé obce dosáhnout zákonem požadovaného limitu 70 procent míry třídění komunálního odpadu,” uvedla předsedkyně Výboru pro životní prostředí Dana Balcarová.


Piráti v minulém roce spustili web [obehovehospodarstvi.eu](https://www.obehovehospodarstvi.eu/), na kterém je možné zjistit odpovědi na nejzásadnější otázky týkající se problematiky odpadů.
