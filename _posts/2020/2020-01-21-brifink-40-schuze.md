---
date:         2020-01-21
category:     blog
tags:         sněmovna celostátní
layout:       post
title:        "Piráti představili plán na rozšíření pravomocí NKÚ, kritizovali slučování ministerstev a připomněli blížící se volbu do mediálních rad"
image:        /assets/img/articles/2020/tz-40schuze3.JPG
author:       Mediální odbor
---
 

Praha, 21. ledna 2020 – Rozšíření pravomocí NKÚ, změny v zákonu o digitální dani nebo ukončení nominací do mediálních rad uvedli Piráti jako hlavní témata před zahájením 40. schůze Poslanecké sněmovny Parlamentu ČR. Tiskové konference Pirátů se kromě předsedy Ivana Bartoše zúčastnila první místopředsedkyně Olga Richterová a poslanci Lukáš Černohorský, Ondřej Polanský a Tomáš Martínek. 

> Poslanec Černohorský v úvodu zmínil téma rozšíření pravomocí NKÚ, jednoho z programových bodů Pirátů: „Návrh Pirátů na rozšíření pravomocí NKÚ jde dnes do druhého čtení. Bude se vztahovat plně na některé samosprávné celky jako jsou kraje nebo Hlavní město Praha, ale také na vysoké školy a veřejnoprávní média jako ČT nebo ČRo. Pokud stát přenáší na samosprávy nové povinnosti, je v našem zájmu zkontrolovat, zda jsou schopné tyto činnosti svými náklady pokrýt, a případně jim tyto náklady dostatečně kompenzovat.”

> O problematickém tendru Ministerstva dopravy informoval poslanec Polanský: „Situaci ohledně e-shopu na dálniční známky analyzujeme dlouhodobě s kolegou Ondřejem Profantem. Tendr vykazuje zásadní chyby, které napovídají, že nešlo o pouhou nekompetenci. Pravděpodobně došlo na poslední chvíli k modifikování architektury systému, která byla připravena k otevřenému řízení. Se situací souvisí odchod pana ministra Kremlíka, jehož práci považujeme za manažerské selhání. Druhou věcí je plánované slučování ministerstev. Takto zásadní změna ve struktuře vlády by měla proběhnout po odborné analýze, nikoliv na základě aktuálních potřeb.”

> Novela zákona o ochraně veřejného zdraví se dočkala kritiky od místopředsedkyně Pirátů Richterové: „Hledali jsme, jaké je opodstatnění toho, aby děti, které nejsou kompletně očkované, nemohly jet spolu s ostatními na tábory nebo do školy v přírodě, přestože jinak spolu tráví čas ve společné třídě. Předkládáme proto pozměňovací návrh, který by měl těmto omezením zabránit. Chceme, aby se cíle, tedy patřičné proočkovanosti populace, dosáhlo společnou diskusí a vysvětlováním, nikoliv takovýmto omezováním dětí.”

> Na programu schůze se má v prvním čtení objevit návrh na zavedení daně z digitálních služeb nadnárodních korporací, který komentoval poslanec Martínek: „Návrh vychází ze současného znevýhodněného postavení českých společností proti nadnárodním korporacím. Například společnost Seznam odvádí v České republice na daních zhruba třicetkrát více než společnost Google. Chceme, aby bylo přijato celosvětové řešení v rámci OECD, případně alespoň na úrovni EU. Už v únoru 2019 jsem Ministerstvo financí požádal, aby začalo připravovat národní úpravu, která by pomohla při jednání ECOFINu nalézt společný postup. Navržená sazba 7 procent je vyšší než v jakémkoliv státě EU. Znamenala by u některých společností nepřiměřený ekvivalent zdanění i více než 30 procent daně z příjmu. Aby nebyly narušeny dobré ekonomické vztahy se zeměmi vlastníků společností, navrhneme snížení sazby na 5 procent. To by mělo odpovídat sazbám i v jiných členských státech EU.”

> V závěru tiskové konference uvedl Ivan Bartoš témata, která sice nebudou předmětem aktuálně probíhající schůze, ale týkají se ukončení nominací kandidátů do Rady České televize a Rady Českého rozhlasu: „V tuto chvíli je navrženo organizacemi kolem stovky kandidátů. Sněmovna o nominantech bude hlasovat po veřejných slyšeních nejdříve na Volebním výboru a pak na samotném plénu. Požádal jsem strany opozice o diskusi v tomto týdnu nad možnou společnou podporou kandidátů. Následně, po veřejném slyšení, kdy se kandidáti představí, se pak obrátíme na vládní strany, se kterými chceme případná jména projednat tak, abychom do mediálních rad těchto institucí vyslali ty nejlepší kandidáty.”
