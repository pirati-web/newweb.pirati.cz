---
date:         2020-01-23
category:     blog
tags:         celostátní lidská-práva
layout:       post
title:        "Sněmovna by měla co nejdříve hlasovat o manželství pro všechny, podporují ho dvě třetiny Čechů, říká poslanec Pirátů Kopřiva"
image:        /assets/img/articles/2020/tk-jsme-fer.jpg
author:       Mediální odbor
---
 


Praha, 23. ledna 2020 – Pod záštitou pirátského poslance Františka Kopřivy dnes ve Sněmovně vystoupila iniciativa Jsme fér, která usiluje o rovné manželství pro všechny. Spolu s předsedou iniciativy Czeslawem Walkem promluvili na konferenci i zástupci výzkumných agentur a dalších čtyř sněmovních stran. Podle agentury Median podporuje 67 procent Čechů a Češek myšlenku, aby mohli gayové a lesby vstoupit do manželství a podíl těchto lidí se navíc průběžně zvyšuje. Zástupce společnosti Open For Business vyčíslil, na základě výzkumu v zemích, které právo LGBT na sňatek uzákonily, okamžitý finanční přínos na 2,7 miliardy korun. Bezpečné prostředí a odstranění zbytečné administrativy, které přispívá k vyšší pracovní výkonnosti, inovacím a řádnému placení daní, vyzdvihl za zaměstnavatele i zástupce společnosti IBM Štěpán Lukeš.


> „Jsme v paradoxní situaci, kdy většina společnosti návrh podporuje, ale Sněmovna se dosud nedostala ani k hlasování. Je to dnes již 590 dní od předložení návrhu zákona. V prvním čtení se o našem návrhu jednalo dvakrát po čtyřech hodinách, ale kvůli obstrukcím oponentů se ani nedostalo na hlasování. Nyní je to již téměř rok od posledního jednání. Tím se mimo jiné podporuje obecný stereotyp, že zákonodárci nepracují. Jsem rád, že předseda Poslanecké sněmovny Radek Vondráček se v prosinci na sociálních sítích vyjádřil k návrhu kladně a doufám, že se v průběhu tohoto roku dostaneme alespoň k hlasování. Piráti jsou jednoznačně pro to návrh co nejrychleji projednat,“ vyjádřil své přání Kopřiva.
