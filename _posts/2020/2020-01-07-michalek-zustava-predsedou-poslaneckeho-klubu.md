---
date:         2020-01-07
category:     blog
tags:         sněmovna
layout:       post
title:        "Předsedou poslaneckého klubu Pirátů zůstává Jakub Michálek"
image:        /assets/img/articles/2019/michalek94.jpg
author:       Mediální odbor
---


Praha, 7. ledna 2020 – Piráti dnes potřetí volili vedení poslaneckého klubu. V hlasování opět uspěl dosavadní předseda Jakub Michálek, který byl jediným kandidátem na předsedu klubu. Prvním místopředsedou klubu zůstal Lukáš Černohorský, řadovými místopředsedy byli zvoleni Lukáš Kolářík, Martin Jiránek a Jan Lipavský. Náhradníkem na pozici místopředsedy se stal František Navrkal. Funkční období předsednictva klubu je dvouleté.

 

> „Mojí vizí je pokračovat v tom, aby poslanecký klub Pirátů zůstal špičkovým pracovištěm. Jak jsem uvedl před dvěma lety, chceme držet vysoké standardy, bavit se, dělat práci, kterou od nás lidi očekávají, a být motorem růstu Pirátské strany. Preference Pirátů se nyní pohybují kolem 15 procent. V dalších dvou letech chci zúročit nabyté zkušenosti, dotáhnout rozjeté projekty jako reforma exekucí, připravit nový a více sexy volební program a uspět v příštích sněmovních volbách. Věřím, že přesvědčíme zklamané voliče ANO, že jsme lepší možnost, a budu usilovat o lepší praktickou spolupráci v rámci opozice,“ uvedl Michálek, kterému končí volební období jako místopředsedovi strany a rozhodl se na vnitrostranickou funkci znovu nekandidovat, aby se mohl věnovat práci ve Sněmovně.

 

Na hlasování o vedení poslaneckého klubu naváže během nadcházejícího víkendu volba předsedy a místopředsedů Pirátské strany. Ta proběhne na celostátní konferenci Pirátů v Ostravě.
