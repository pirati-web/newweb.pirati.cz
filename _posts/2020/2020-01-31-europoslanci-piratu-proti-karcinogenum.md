---
date:         2020-01-31
category:     blog
tags:         evropská-unie životní-prostředí
layout:       post
title:        "Pirátští europoslanci řekli ne potenciálnímu karcinogenu, česká vláda žádala opak"
image:        /assets/img/articles/2020/kolaja.jpg
author:       Mediální odbor
---


Brusel, 31. ledna 2020 - Na včerejším zasedání Evropského parlamentu drtivá většina europoslanců odmítla návrh na zastavení označování titanové běloby (TiO2) jako potenciálního karcinogenu. Oxid titaničitý se přitom široce používá jako pigment nátěrových hmot, barvivo v potravinářství a jako účinná složka některých opalovacích krémů. S návrhem přišla politická skupina ECR, jejímž členem je česká ODS.


> „Pro odmítnutí návrhu zařadit titanovou bělobu na seznam potenciálních karcinogenů hlasovali všichni europoslanci za ODS, kteří tak dali najevo, že je jim byznys přednější než zdraví lidí. Je absurdní, že zástupci strany, která neustále apeluje na zdravý rozum v politice, se rozhodli absolutně ignorovat vědecké podklady, které jak výbor Evropského parlamentu, tak generální ředitelství Evropské komise vedly k zařazení TiO2 na seznam potenciálních karcinogenů,“ uvedl pirátský místopředseda Evropského parlamentu Marcel Kolaja.

 

Vláda Andreje Babiše ve svém stanovisku z pondělí 27.1.2020 také doporučovala europoslancům návrh ECR podpořit. Ve svém doporučení uvádí, že zařazení TiO2 na seznam potenciálních karcinogenů „je postaveno na obecném účinku respirabilní formy prachových částic s nízkou rozpustností“ a že „tento účinek však není specifický nebo jedinečný pro TiO2, ale obecně pro látky v určité respirabilní podobě“. To však odporuje závěrům výboru pro životní prostředí, veřejné zdraví a bezpečnost potravin Evropského parlamentu, který ve své zprávě uvádí, že „ne všechny formy prachových částic s nízkou rozpustností jsou hodnoceny jako ty s potenciálně karcinogenními účinky“. Označovat TiO2 jako potenciální karcinogen doporučilo také Generální ředitelství Evropské komise pro vnitřní trh, průmysl, podnikání a malé a střední podniky.

 

> „Je naprosto tristní, že česká vláda popírá vědecké poznatky a doporučení všech relevantních institucí, které se problematikou zabývají a podléhá tak nepokrytému lobbyismu. Je nepřijatelné, aby vládě českých občanů byly přednější zájmy podnikatelů, před zdravím jejich občanů,“ uvedla předsedkyně výboru pro životní prostředí Poslanecké sněmovny Dana Balcarová.
