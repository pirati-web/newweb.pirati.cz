---
date:         2020-02-03
category:     blog
tags:         sněmovna kontrola-moci-a-mocných
layout:       post
title:        "Piráti řeší v rámci pracovní skupiny problematiku zneužívání seniorů"
image:        /assets/img/articles/2020/martinek-richterova.jpg
author:       Mediální odbor
---



Praha, 3. února 2020 – Dnes se poprvé sešla pracovní skupina řešící problematiku zneužívání seniorů založená poslankyní Monikou Červíčkovou, jejímiž členy jsou za Piráty poslanci Olga Richterová a Tomáš Martínek. Cílem skupiny je přitáhnout pozornost ke starostem, jež po celé republice řeší senioři. Z odborné diskuze by mohly vyplynout i věcné návrhy změn legislativy. Členy skupiny jsou celkem tři poslanci, dva senátoři a zástupci odborné veřejnosti. Pozvánka do skupiny byla zaslána širokému politickému spektru.


> „Chci navázat na velmi kvalitní zprávu ze systematických návštěv léčeben dlouhodobě nemocných obsahující konkrétní doporučení pro Ministerstvo zdravotnictví, a další návrhy veřejného ochránce práv, které zamítla bez přesvědčivého odůvodnění vláda. Dále chci skrze skupinu upozornit na kolaps v lékařské posudkové službě – několik tisíc posudků je totiž v mnohaměsíčním i ročním zpoždění a zejména přiznávání příspěvku na péči se seniorů a jejich blízkých týká velmi. Ministerstvo práce a sociálních věcí přitom nezavádí ani sdílené úložiště na lékařské posudky. Nakonec jsem na jednání zdůraznila, že řada negativních jevů spjatých s velkými pobytovými zařízeními tkví v tom, že se tam lidé ocitají v situaci, kdy nemají jinou možnost. Téma samostatného seniorského bydlení a nedostupnosti služeb péče či asistence v některých regionech nebo o svátcích a o víkendu je tedy klíčové. Shodli jsme se, že na příštím jednání skupiny představím skotské pojetí legislativní úpravy bydlení a možnosti, co si z ní vzít pro Česko,” okomentovala místopředsedkyně Pirátů Olga Richterová.


> „Na setkání skupiny jsem zmínil problematiku, kdy mohou takzvaní šmejdi zneužít důvěřivosti seniorů. Upozornil jsem mimo jiné na legislativně neukotvený finanční produkt zpětných hypoték, který cílí primárně na seniory. V tomto případě je vhodné zvážit možnosti změny regulační legislativy nebo zvýšení finanční gramotnosti, aby senioři znali rizika daného produktu. V některých případech by mohli přijít o nemovitost i slíbené prostředky - například při úpadku společnosti. Dále jsem také zdůraznil potřebu zlepšení mediální gramotnosti a kritického myšlení, aby lidé nenaletěli podvodníkům, kteří je straší nesmysly, že je politici chtějí připravit o řidičské průkazy nebo volební právo a podobně. Základem je vysvětlit, že informace v řetězovém e-mailu nemusí být pravdivá jen proto, že jim e-mail přeposlal známý,” uvedl pirátský poslanec Tomáš Martínek. Tématu se skupina bude věnovat na jednom z dalších jednání.


