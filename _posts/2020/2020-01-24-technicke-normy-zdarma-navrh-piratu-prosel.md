---
date:         2020-01-24
category:     blog
tags:         sněmovna legislativa průmysl
layout:       post
title:        "K právně závazným technickým normám budou mít uživatelé konečně bezplatný přístup"
image:        /assets/img/articles/2020/jiranek-michalek.jpg
author:       Mediální odbor
---


Praha, 24. ledna 2020 – Elektrikáři, stavaři a další živnostníci ušetří tisíce korun za poplatky za technické normy. Poslanecká sněmovna dnes poslala do druhého čtení novelu zákona o technických požadavcích na výrobky. Hlavní změnou, která se týká technických norem, je přidání tzv. sponzorovaného přístupu. Díky tomu bude státní správa umožňovat bezplatný dálkový přístup všem koncovým uživatelům k technickým normám, jejichž závazné užívání stanoví zákon. Zákon předložila vláda na základě iniciativy Pirátů.

 

> „Náš dlouholetý boj za bezplatný přístup k závazným technickým normám míří ke zdárnému konci. V roce 2015 mi dal Nejvyšší správní soud za pravdu, že závazné technické normy ve stavebnictví musí být zdarma. Bylo nelogické, že stát stanovil lidem povinnost postupovat podle normy a zároveň k ní neumožnil bezplatný přístup, ale naopak nutil lidi za přístup platit. Změnu jsem inicioval hned po volbách v roce 2017 a podařilo se nám přesvědčit potřebné úřady a Ministerstvo průmyslu a obchodu, aby umožnili občanům přístup k normám podobně jako v jiných státech Evropy. Udělám maximum pro to, aby novela prošla legislativním procesem bez zádrhelů,” sdělil předseda klubu Pirátů Jakub Michálek.

 

> „Osobně chci ocenit velmi konstruktivní přístup vedení Úřadu pro technickou normalizaci, metrologii a státní zkušebnictví a České agentury pro standardizaci, se kterými jsme o změnách před rokem a půl začali jednat. Postupně jsme si na několika schůzkách vyjasnili detaily, a pak již postupovali společně až k finální novele. Věřím, že nakonec budou všechny zákonem závazné technické normy všem uživatelům bez omezení přístupné,” doplnil pirátský místopředseda Hospodářského výboru Martin Jiránek. 

 

Sponzorovaný přístup znamená, že stát zaplatí peníze státní agentuře, která normy spravuje a která je umožní stahovat na svých webových stránkách. Státní platba je formálně nezbytná kvůli pravidlům mezinárodních organizací, jichž je Česko členem.
