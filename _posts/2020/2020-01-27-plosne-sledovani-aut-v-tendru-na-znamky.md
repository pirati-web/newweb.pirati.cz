---
date:         2020-01-27
category:     blog
tags:         vláda celostátní doprava digitalizace
layout:       post
title:        "Plošné sledování aut, které mohlo být součástí tendru na dálniční známky, je naprosto nepřípustným zásahem do soukromí lidí"
image:        /assets/img/articles/2020/ivan-bez-ciga.jpg
author:       Mediální odbor
---



Praha, 27. ledna 2019 - Kolem zrušeného tendru na digitální dálniční známky se objevily nové skutečnosti, systém měl totiž údajně bezdůvodně dlouhodobě ukládat data o cestě jednotlivých aut jen za účelem šmírování. Pokud by se toto prokázalo, jde o zcela alarmující situaci připomínající řádění Velkého bratra. Plošné sledování je naprosto nepřípustný zásah do soukromí lidí. S Piráty budeme situaci dále řešit, ptát se zodpovědných vládních činitelů a jednat i na poli Sněmovny a Stálé komise pro kontrolu činnosti Bezpečnostní informační služby.



Uvedená podezření vychází z posledních informací z víkendového hackathonu, kterého jsme se s Piráty všechny tři dny jako hosté účastnili. Součástí zrušeného tendru bylo tutlání tajné části, která doposud byla chabě a nelogicky zdůvodňována tím, že v systému budou i SPZ aut tajných služeb. Vše nasvědčuje tomu, že by ona tajná část měla za úkol sbírat data o všech průjezdech aut, dlouhodobě je ukládat a dále s nimi pracovat na úrovni jednotlivých SPZ. 



Když se elektronická viněta diskutovala, Piráti opakovaně upozorňovali, že není možné data o všech průjezdech ukládat a analyzovat z důvodu ochrany soukromí. Jsme přesvědčeni, že takovýto plošný sběr dat musí mít jasnou oporu v zákoně a nesmí být pouhou vlastností dodanou utajovaně. U jakéhokoliv plošného sběru dat musejí být jasná pravidla a musí být jasná odpovědnost. U jiných dat podobného typu jsou vždy alespoň známé podmínky uchovávání a hlavně přístupu k nim (například soudní příkaz). Proti tzv. data retention, o jehož nepřípustnosti hovoří i Evropská unie, jsme svedli řadu bojů včetně řízení u Ústavního soudu ČR. Za Piráty by bylo přípustné například synchronizování tzv. whitelistu na jednotlivé systémy bran, kde by se po kladném vyhodnocení zaplacení pouhým porovnáním data ihned mazala. Ostatně tuto variantu jsme i diskutovali s architekty informačních systémů na víkendovém hackathonu.

