---
date:         2020-01-16
category:     blog
tags:         evropská-unie zahraničí
layout:       post
title:        "Gregorová: Španělsko porušuje europoslaneckou imunitu"
image:        /assets/img/articles/2019/gregorova99.jpg
author:       Mediální odbor
---


Brusel, 16. ledna 2019 - Pirátští europoslanci spolu s katalánskými Piráty uspořádali ve Štrasburku tiskovou konferenci, týkající se věznění katalánského europoslance Oriola Junquerase. Zatímco europoslanci žádají předsedu Evropského parlamentu, aby přehodnotil své rozhodnutí ohledně ukončení jeho mandátu a přenechal toto rozhodnutí právnímu výboru a plénu Evropského parlamentu, katalánští Piráti zaslali stížnost na postup španělského soudu přímo Evropské komisi. Argument obou kroků je totožný - řádně zvolený kandidát do Evropského parlamentu nemůže být zbaven imunity národním soudem.


> „Prezident Evropského parlamentu se rozhodl obejít výbor pro právní záležitosti a neumožnil ani projednat toto téma na plénu parlamentu. Španělsko ale nemůže rozhodovat o imunitě řádně zvoleného europoslance, zvlášť, když existenci této imunity potvrdil Evropský soudní dvůr. To je velmi nebezpečný precedent a otevřená vrátka šikany poslanců Evropského parlamentu ze strany státní moci,” uvedla europoslankyně Markéta Gregorová.


> "Účelem imunity je umožnit zvoleným zástupcům vykonávat svoje demokratická práva, aniž by se museli obávat zásahu výkonné či soudní moci. Případ Oirola Junquerase je právně velmi složitý a měl by být přezkoumán Výborem pro právní záležitosti. Je politováníhodné, že španělský vrchní soud nekonzultoval s Evropským soudním dvorem, zda žaloby započaté před zvolením automaticky ruší pozdější imunitu, o čemž osobně pochybuji,“ komentuje německý pirátský europoslanec a člen výboru pro právní záležitosti Evropského parlamentu Patrick Breyer.

