---
date:         2018-09-19
category:     blog
tags:         sněmovna digitalizace
layout:       post
title:        "Klíčový zákon eGovernmentu „právo na digitální službu” má podporu Pirátů a dalších parlamentních stran"
image:        /assets/img/articles/2018/profant-bartos2.jpg
author:       Karolína Sadílková
---

Praha, 19. září 2018 - Z iniciativy předsedy Pirátů a Výboru pro veřejnou správu a regionální rozvoj Ivana Bartoše dnes ve večerních hodinách všechny parlamentní strany vyjma omluvené KDU-ČSL a TOP09, vládní zmocněnec pro digitalizaci Vladimír Dzurilla a další relevantní aktéři projednali návrh páteřního zákona elektronizace veřejné správy „právo na digitální službu”. Ten má občanům garantovat možnost komunikovat se státem digitálně. Piráti se v přípravě a prosazování tohoto zákona angažují již od června. Na návrhu se podílel renomovaný právník František Korbel a vznikl ve spolupráci s ICT UNIÍ. Zúčastněné strany vyjádřily podporu záměru a dohodly se, že zákon bude předložen jako poslanecký návrh po vypořádání dotazů a připomínek v říjnu.

> „Digitalizace je stěžejní téma Pirátů, uděláme tak maximum pro to, abychom tento zákon dotáhli do zdárného konce a zjednodušili našim občanům komunikaci s úřady. Ti by měli mít nově možnost komunikovat se státem digitálně, pokud si tuto cestu zvolí. Stát bude občanům zpřístupňovat digitální služby postupně podle závazného seznamu, za který bude zodpovídat vláda, s výhledem kompletní digitalizace do 5 let. Době papírové odzvonilo a veřejná správa na to musí reagovat,” 

uvedl Bartoš. 

Návrh zákona pochází z pera zkušeného právníka Františka Korbela, který stál například za komplexní novelou občanského zákoníku. Koordinaci a přípravy zajišťuje ICT UNIE, v jejímž čele stojí Zdeněk Zajíček, který byl u projektů jako CzechPoint či centrální registry a který konsensuální návrh ve finální verzi na schůzce politikům znovu představil. 

> „Zákon zcela mění dosavadní komunikaci občanů se státem. Doposud se stává, že úřady odmítají komunikovat elektronicky. Nově každý úkon půjde vyřídit z počítače z domova či z chytrého telefonu. Zákon definuje, že se digitální způsob komunikace musí lidem umožnit a oni si mohou tuto cestu zvolit. Možnost digitálně komunikovat s úřady značně sníží finanční náklady státu i jednotlivce a lidé ušetří čas, který dnes prosedí na úřadech,” 


shrnul Ondřej Profant, předseda podvýboru pro eGovernment. 

Do současného návrhu Piráti prosadili dva důležité paragrafy. Paragraf 12, který navíc řeší otevřená data a 13, který adresuje technologickou neutralitu. To pro občana znamená, že si nebude muset pro využívání služeb pořizovat další software, jako tomu bylo například dříve u datových schránek. Tedy aby nikdo nebyl nucen pořizovat speciální software pro komunikaci se státem. 

Podle vládního zmocněnce Dzurilly je připravovaná legislativa v souladu s koncepcí Digitálního Česka, kterou schvaluje vláda.

<iframe width="560" height="315" src="https://www.youtube.com/embed/v4Gwx4apIdo" frameborder="0" allow="autoplay; encrypted-media" allowfullscreen></iframe>

### Odkazy

- [Hlavní teze zákona o digitální službě](https://www.lupa.cz/clanky/dokument-co-ma-prinest-zakon-o-pravu-na-digitalni-sluzbu/)


