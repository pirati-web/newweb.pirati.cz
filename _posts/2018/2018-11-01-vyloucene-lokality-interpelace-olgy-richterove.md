---
date:         2018-11-01
category:     blog
tags:         sněmovna bydlení komentář
layout:       post
title:        "Pirátka Richterová: Jak chcete řešit bydlení v sociálně vyloučených lokalitách bez zákona o sociálním bydlení, pane premiére?"
image:        /assets/img/articles/2018/olga-richterova.jpg
author:       Mediální odbor
---


Praha, 1. listopadu 2018 – První místopředsedkyně Pirátů Olga Richterová dnes interpelovala premiéra Andreje Babiše, jak stát hodlá postupovat při řešení bytové krize v sociálně vyloučených lokalitách s ohledem na zastavení přípravy zákona o sociálním bydlení. Jako příklad uvedla závažnou situaci na litvínovském sídlišti Janov.


Richterová uvedla, že Ministerstvo pro místní rozvoj ČR za poslední tři roky staví průměrně 400 sociálních bytů ročně – tedy asi jeden až dva velké domovy pro seniory za rok. Přitom dle oficiálních odhadů je v Česku 60 až 100 tisíc domácností v bytové nouzi, máme stovky vyloučených lokalit a vznikají vyložená ghetta. 


> „Co reálného děláme pro to, aby nevyrůstala celá generace dětí v sociálně vyloučených lokalitách? Vaše vláda stopla přípravu zákona o sociálním bydlení. Jenže jaký máme jiný nástroj, jak pomoci lidem, kterým jejich obce už roky dávají najevo, ať se odstěhují? Co můžeme udělat v dlouhodobém výhledu, a co ihned?” 

ptala se Richterová.


Jako příklad uvedla místopředsedkyně Pirátů akutní problém z patrně největší české vyloučené lokality. Zhruba 2500 obyvatelům litvínovského sídliště Janov hrozí, že by mohli zůstat bez tepla a vody. I když majitelé bytů peníze od nájemníků dostávají, a to i z dávek, úhrady za vodu a energie často neplatí. 

> „Společenství vlastníků bytů v těchto lokalitách jsou z velké části neusnášeníschopná, protože většina bytů patří majitelům z Prahy nebo i zahraničním vlastníkům, a tudíž nyní nedokážou řešit hrozbu odpojení od energií. Jde o systémový problém. Upozorňuje na něj mj. ředitel vládní Agentury pro sociální začleňování David Beňák. Agentura prý bude jednat s Ministerstvem spravedlnosti a Ministerstvem pro místní rozvoj o možném postupu. Vy jste ale ten hlavní hybatel. Jaký jim dáte pokyn? Co s těmi lidmi a hlavně dětmi bude? Jak to bude stát řešit, až se to stane příště jinde? A jak podpoříte dané obce, aby měly podporu například s velkými výdaji na sociální práci?”

uvedla v dotazu Richterová a na závěr dodala: 

> „Na tohle všechno doplácí hlavně děti, které nemohou za to, když se narodí do chudé rodiny. Měly by dostat alespoň základní šanci na rovný start. Byt plný štěnic a bez vody ale vážně není nejlepším začátkem. Víte to stejně dobře jako já – oba jsme v těchto lokalitách osobně byli.”
