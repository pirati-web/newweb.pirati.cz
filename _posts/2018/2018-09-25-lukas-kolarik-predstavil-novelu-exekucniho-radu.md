---
date:         2018-09-25
category:     blog
tags:         sněmovna legislativa exekuce
layout:       post
title:        "Konec kšeftům s dluhy, Piráti dnes představili novelu exekučního řádu"
image:        /assets/img/articles/2018/kolarik-richterova.jpg
author:       Jakub Dušánek
---

Praha, 25. září 2018 – Pirátský poslanec Lukáš Kolářík dnes na tiskové konferenci informoval o pirátské novele exekučního řádu. Konec hromadění exekucí je jeden z klíčových bodů Pirátů, se kterými vstoupili do Sněmovny. Navrhovaná úprava zavádí princip teritoriality, tedy místní příslušnosti exekutora, a slučování exekucí. Současný nerovný vztah, kdy si exekutora vybírá věřitel, není v souladu s požadavkem na nestrannost a nezávislost vykonavatele veřejné moci, kterým exekutor je a neexistence teritoriality komplikuje možnost dlužníků efektivně splácet dluhy.

> „Novela je zásadní, protože zavádí místní příslušnost exekutorů, takzvanou teritorialitu. Teritorialita by měla být na úrovni krajského soudu, tedy fakticky kraje. Bude docházet k automatickému výběru exekutora pomocí tzv. kolečka, jako je to u insolvenčních správců. V případě, že na dlužníka bude tento postup již aplikován, případná další exekuce bude směřovat ke stejnému exekutorovi. To povede k lepšímu přehledu o exekucích a bude vyšší pravděpodobnost efektivního vymáhání dluhů, a to i z důvodů menších nákladů na exekuci. Celkově dojde ke snížení nákladů celé společnosti a omezení šedých a černých zón ekonomiky, kam se dlužníci často uchylují,“ 

uvedl na dopolední tiskové konferenci autor novely Lukáš Kolářík její hlavní přínos.

> „Kromě jednodušší komunikace mezi exekutorem a dlužníkem a nižších výdajů na vymáhání má zákon ulevit i dotčeným institucím, jako jsou zaměstnavatelé, katastr nemovitostí nebo banky, kterým odpadne množství zbytečné administrativy. Návrh tak odstraní výrazné bariéry v zaměstnávání osob s vícečetnými exekucemi a ukončí byznys se skupováním pohledávek. V současnosti je exekutor vlastně podnikatel, který shání zakázky a jeho přístup k malým věřitelům tomu odpovídá. Návrh Pirátů tento přístup zrovnoprávní,“ 

informoval Kolářík. A také dodal, že v Evropě je to pouze Nizozemí a Česká republika, kde není dosud zaveden princip místní příslušnosti.

> „Návrh, který má podporu napříč politickým spektrem, dnes nahráváme do elektronického systému, a tak je poslední možnost pro kolegy poslance tento návrh spolupodepsat,“ 

uzavřel téma Kolářík s tím, že veškeré informace o připravovaném zákonu, včetně kompletního znění novely, důvodové zprávy a nejčastějších dotazů lze nalézt na nově vzniklém webu [exekuce.pirati.cz](https://exekuce.pirati.cz).
