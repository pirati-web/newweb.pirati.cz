---
date:         2018-11-13
category:     blog
tags:         sněmovna
layout:       post
title:        "Vláda si nezaslouží důvěru, shodli se jednohlasně pirátští poslanci"
image:        /assets/img/articles/2018/brief20schuze.JPG
author:       Jakub Dušánek
---


Praha, 13. listopadu 2018 – Na základě nově zveřejněných informací o možném únosu syna premiéra a informací o okolnostech přepsání farmy Čapí hnízdo se dnes poslanecký klub Pirátů jednomyslně shodl na tom, že bude usilovat o vyslovení nedůvěry vládě. Piráti také apelují na to, aby policie a státní zastupitelství řádně prošetřili veškeré skutečnosti.

> „Domníváme se, že premiér by měl vystoupit a vysvětlit poslancům a veřejnosti problematické okolnosti případu. A to nejenom kauzy Čapího hnízda, ale i možného únosu a toho, zda došlo k přepsání firem na člena rodiny, který trpí psychickým onemocněním,“ uvedl předseda Pirátů Ivan Bartoš na tiskové konferenci.

Na následné společné tiskové konferenci Pirátů, ODS, SPD, KDU-ČSL, STAN a TOP 09 prezentovali straničtí předsedové výzvu, aby premiér Babiš opustil svou funkci do doby, než dojde k vyšetření kauzy. Rovněž uvedli, že podávají návrh na vyslovení nedůvěry vládě. 

> „Bude potřeba sehnat i podporu poslanců vládních stran, proto budeme apelovat na poslance ČSSD a ANO, aby se k věci postavili. Není to otázka vlády a opozice, ale důvěry v právní stát a důvěry zahraničí vůči České republice, kterou Andrej Babiš reprezentuje,“ uvedl Bartoš na tiskové konferenci šesti opozičních stran.

Kromě aktuální situace Piráti komentovali zásadní body z programu začínající schůze. Na program se po několika měsících zřejmě dostane pirátská novela zákona o registru smluv týkající se zrušení výjimek ČEZu. Dále se navzdory obstrukcím vládního hnutí ANO Pirátům podařilo na tento čtvrtek svolat mimořádnou schůzi k vládnímu návrhu na snížení navýšení platů politiků.
