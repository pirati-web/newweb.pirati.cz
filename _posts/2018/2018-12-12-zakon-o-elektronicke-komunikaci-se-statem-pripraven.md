---
date:         2018-12-12
category:     blog
tags:         sněmovna legislativa digitalizace
layout:       post
title:        "Zákon garantující digitální komunikaci občanů se státem je připraven. Má podporu všech politických stran"
image:        /assets/img/articles/2018/bartos-tk2.jpg
author:       Ivan Bartoš
---

Praha, 12. prosince 2018 - Předseda Pirátů a Výboru pro veřejnou správu a regionální rozvoj Ivan Bartoš dnes spolu s vládním zmocněncem pro IT Vladimírem Dzurillou, prezidentem ICT UNIE Zdeňkem Zajíčkem a zástupci sněmovních stran představili nový zákon o právu na digitální služby. Jedná se o přelomový návrh, který má občanům garantovat možnost komunikovat se státem digitálně. Piráti se v přípravě a prosazování této legislativy angažují již od června. Zákon, na kterém se podílel renomovaný právník František Korbel a vznikl ve spolupráci s ICT UNIÍ, podporují všechny parlamentní strany. 

> „Zákon o právu na digitální služby je pro nás i pro občany naprostou prioritou a mění pohled na význam digitalizace. Důležité je, že zavazuje vládu a ministerstva, aby postupovaly podle jasného plánu a do pěti let zdigitalizovaly služby tak, aby měl občan možnost v komunikaci s úřady zvolit elektronickou cestu. Občané si zaslouží, aby vláda měla jasný plán a slíbená digitalizace neprobíhala na poslední chvíli. Tento společný poslanecký návrh, který má podporu i vládního zmocněnce, je skutečně revoluční,” zdůraznil předseda Pirátů Ivan Bartoš.

Podle vládního zmocněnce Vladimíra Dzurilly je připravovaná legislativa v souladu s koncepcí Digitálního Česka, kterou schvaluje vláda. 

> „Hlavním cílem digitalizace státu je zjednodušit život jeho občanům. Zákon o právu na digitální služby podporuji proto, že dá občanům možnost po státu digitalizaci přímo vyžadovat a uplatnit v praxi předpoklad, že stát je tu pro lidi a ne lidi pro stát,“ uvedl Dzurilla.

> „Tento zákon, na jehož přípravě spolupracovali zákonodárci napříč politickým spektrem, naprosto mění vztah mezi občanem a státní správou. Každý, kdo bude chtít komunikovat se státem elektronicky, bude mít právo své věci vyřídit přes internet,“ zmínil prezident ICT UNIE Zdeněk Zajíček s tím, že výjimku budou tvořit jen věci, které přes internet vyřídit nelze, například technická kontrola vozidla. 

Do současného návrhu Piráti prosadili dva důležité paragrafy. Paragraf 12, který navíc řeší otevřená data a 13, který adresuje technologickou neutralitu. To pro občana znamená, že si nebude muset pro využívání služeb pořizovat další software, jako tomu bylo například dříve u datových schránek. Tedy aby nikdo nebyl nucen pořizovat speciální software pro komunikaci se státem.
