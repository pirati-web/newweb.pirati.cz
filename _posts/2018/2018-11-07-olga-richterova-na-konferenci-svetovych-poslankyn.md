---
date:         2018-11-07
category:     blog
tags:         zahraničí
layout:       post
title:        "Pirátka Olga Richterová bude reprezentovat ČR na konferenci poslankyň ze všech zemí světa"
image:        /assets/img/articles/2018/richterova-modra.jpg
author:       Mediální odbor
---

 
Praha, 7. listopadu 2018 – První místopředsedkyně Pirátů Olga Richterová dnes odlétá do Velké Británie, kde bude jako jediná česká poslankyně zastupovat ČR na konferenci poslankyň z celého světa (Women MPs of the World Conference). Při této příležitosti se Richterová zúčastní také recepce u britské premiérky Theresy May a recepce na britském ministerstvu zahraničí. 

> „Velice si vážím toho, že budu svým hlasem reprezentovat Českou republiku a hovořit s poslankyněmi od Izraele přes Nový Zéland po Kolumbii nebo Jihoafrickou republiku. Celá konference představuje jedinečnou událost a ve Velké Británii budí velkou pozornost. Sejde se tu více než sto vysokých představitelek svých zemí – včetně mě,”

shrnula Olga Richterová. 

Konference konaná v britském parlamentu, v House of Commons ve Westminsteru, je oslavou společenských změn, které se udály během posledních 100 let, kdy ženy ve Velké Británii hromadně získaly právo volit i být voleny. Organizátoři akce chtějí zároveň upozornit na úspěchy poslankyň po celém světě a podpořit diskuzi o širším zapojení žen do národní i mezinárodní politiky.

> „Nikdo nám přesně neporadí, jak podpořit to, aby i v české politice měl ženský pohled své důležité místo. Nicméně celosvětová konference poslankyň, kde každou zemi zastupuje jedna politička, umožní sdílení zkušeností a vzájemnou inspiraci,” 

dodala Olga Richterová, která se kvůli účasti na konferenci sešla i s britským velvyslancem v Praze, panem Nickem Archerem.

[Informace a program události](https://www.eventsforce.net/BRITISHCOUNCIL/media/uploaded/EVBRITISHCOUNCIL/event_1603/Women_MPs_of_the_World_Conference_Provisional_Programme_Ext_011118.pdf)
