---
date:         2018-12-11
category:     blog
tags:         celostátní otevřený-stát
layout:       post
title:        "Pirátský zastupitel Lukáš Blažej dostal Cenu za odvahu od protikorupčního fondu"
image:        /assets/img/articles/2018/blazej.jpg
author:       Mediální odbor
---


Ústí nad Labem, 11. prosince 2018 – Lukáš Blažej, pirátský zastupitel Ústí nad Labem, dnes získal Cenu za odvahu každoročně udělovanou Nadačním fondem proti korupci. Ocenění obdržel za hájení zájmů občanů Ústí nad Labem a za obranu práva na informace.

> „U Pirátů jsem začal být aktivní v roce 2010 a boji proti ústecké korupci se věnuji již druhým volebním obdobím. Je pro mě velkou ctí a motivací být mezi oceněnými lidmi jako je Libor Michálek, Leo Steiner nebo Lukáš Wagenknecht, kteří byli za svoji protikorupční činnost oceněni v minulých letech,“ uvedl po převzetí ceny Lukáš Blažej.

Dvaadvacetiletý student práv na Univerzitě Karlově byl oceněn za řešení řady kauz. Kupříkladu v roce 2015 požádal o informace o odměnách rozdávaných úředníkům při změně ve vedení města, které dle jeho mínění mohly být úplatkem za věrnost. Do dnešního dne se odpovědi nedočkal, protože úřad neustále odmítá informace poskytnout, a to i přes opakovaná rozhodnutí odvolacího orgánu, který rozhodnutí úřadu již sedmnáctkrát zrušil.

Lukáš Blažej také řeší kauzu Habrovického rybníka, u kterého politici prodali městské pozemky, mnohonásobně je zhodnotili změnou územního plánu a následně si na nich začali stavět vily, a to bez ohledu na občany i zvláště chráněné druhy živočichů. S podporou Nadačního fondu proti korupci Blažej napadl jejich stavební povolení u soudu.

Lukáš Blažej pokračuje ve své činnosti i přes řadu komplikací. Například město Ústí nad Labem na něj podalo již čtyři trestní oznámení. Všechna byla nakonec odložena a byť Policie město výslovně upozornila, že trestní řízení neslouží k řešení osobních či názorových sporů, k podávání trestních oznámení dochází stále.

> „Připadá mi přirozené se zajímat o veřejné dění a bojovat proti nepoctivému jednání ve veřejné správě. Jde přece o peníze nás všech,“ uvedl i přes překážky, kterým čelí, Blažej.

> „Jsem rád, že máme mezi ústeckými Piráty někoho tak aktivního, jako je Lukáš Blažej. Gratuluji mu k získanému ocenění a přeji mnoho úspěchů v nadcházející práci,“ uvedl pirátský poslanec za Ústecký kraj Mikuláš Peksa.
