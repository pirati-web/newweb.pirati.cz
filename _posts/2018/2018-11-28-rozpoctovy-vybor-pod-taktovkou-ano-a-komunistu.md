---
date:         2018-11-28
category:     blog
tags:         sněmovna celostátní finance školstvi
layout:       post
title:        "ANO a KSČM na rozpočtovém výboru převálcovaly opozici"
image:        /assets/img/articles/2018/zasedaci-sal-psp.jpg
author:       Jakub Dušánek
---

Praha, 28. listopadu 2018 – Sněmovní rozpočtový výbor dnes spojenými hlasy ANO a komunistů odmítl řadu návrhů Pirátů, které měly za cíl zvýšit finanční podporu školství, mládeže a kultury. Dílčím úspěchem je schválení převodu 300 milionů korun na opravy a rekonstrukce regionálních škol. Bohužel schválená varianta návrhu počítá s přesunem částky z kapitoly Ministerstva životního prostředí Ochrana klimatu a ovzduší. Návrh Ivana Bartoše se stejným cílem, který prošel výborem pro veřejnou správu, přitom počítal s přesunem těchto prostředků z rezerv.

> „Na rozpočtovém výboru se projevila převaha ANO a komunistů. Žádný ze sedmi pozměňovacích návrhů Pirátů dnes rozpočtový výbor nedoporučil. Jsme rádi za navýšení prostředků na opravy škol v regionech, bohužel však plynou z prostředků určených původně na ochranu životního prostředí,“ komentoval schválení odlišné varianty návrhu předseda Pirátů Ivan Bartoš.

Podporu nezískal ani návrh Mikuláše Ferjenčíka na dorovnání platů pedagogů na nestátních školách. 
> „Platy pedagogů na nestátních školách se vypočítávají dle platů na státních školách za uplynulý kalendářní rok. Od 1. ledna 2019 proto přestane být řada nestátních škol konkurenceschopná, což ohrozí svobodný výběr vzdělání. Kromě toho, že neprošly návrhy Pirátů, mě mrzí, že neprošel převážně symbolický návrh školského výboru na podporu rehabilitace pomníku Jana Palacha částkou 3 miliony korun. Že byli proti komunisti asi nikoho nepřekvapilo, ale že se nenašel jediný poslanec ANO, který by podpořil obnovení pomníku Jana Palacha, mne zklamalo,“ uvedl Ferjenčík

Zvýšení příjmů pro mládežnické organizace, jako jsou například skauti, navrhovala poslankyně Pirátů Lenka Kozlová. Neprošla však ani varianta menšího navýšení o 22 milionů. Negativní stanovisko výbor zaujal i k návrhu Piráta Lukáše Bartoně, který chtěl přesměrovat peníze určené na podporu talentů a reprezentace k volnočasovým sportovním aktivitám dětí a mládeže.
