---
date:         2018-09-14
category:     blog
tags:         sněmovna volby
layout:       post
title:        "Piráti připravili webovou aplikaci zobrazující alternativní volební systémy"
image:        /assets/img/articles/2018/martinek-proslov.jpg
author:       Tomáš Martínek
---

Praha, 14. září 2018 - Poslaneckou sněmovnou dnes neprošel pirátský návrh na úpravu volebního zákona, který by zajistil větší proporcionalitu a spravedlnost rozložení sil v dolní komoře Parlamentu. V souvislosti s tím představili Piráti nový web [volebnimodely.pirati.cz](https://volebnimodely.pirati.cz/), který ukazuje volební výsledky alternativních volebních systémů pro volby do Poslanecké sněmovny PČR s větší mírou spravedlivého poměru rozdělení mandátů stranám. 

Na aktuální schůzi Poslanecké sněmovny byl projednán tisk 137, který se zabývá změnou volebních zákonů. Mezi pozměňovacími návrhy byl zamítnut pirátský návrh snížení kvóra na 4 % a zmírňující kvórum pro koalice i jiné návrhy, které by mohly přinést větší míru rovnosti hlasu. Jeden z takových navrhoval znovu zavést výpočet pomocí Hagenbach-Bischoffova kvocientu. Také tento návrh  [modeluje](https://volebnimodely.pirati.cz/?rok=2017&prockvorum=5&method=hb&zbmethod=biproportional) na posledních čtyřech volbách do Poslanecké sněmovny PČR pirátská webová aplikace Volební modely.

> „Piráti výši bariér pro vstup do zastupitelských sborů dlouhodobě kritizovali, proto jsme nyní navrhli snížení volební klauzule z pěti na čtyři procenta a zrušení kvóra pro koalice, přestože to pro nás není výhodné. Máme za to, že o spravedlivější volební systém je potřeba usilovat navzdory aktuálním zájmům jednotlivých stran,” říká Mikuláš Ferjenčík, předkladatel návrhu na snížení uzavírací klauzule. 

Simulace v aplikaci, kterou Piráti představili, má pomoci s rozhodnutím o případné podpoře některého alternativního výpočtu a současně vysvětlit veřejnosti jeho nedostatky. V posledních volbách do Poslanecké sněmovny PČR získalo vítězné hnutí ANO 2011 celkem 29,64 % hlasů, přepočtem na mandáty ovšem získala 78 z 200 poslanců - tedy celých 39 % mandátů. Volební právo má být v České republice rovné, tedy každý hlas má vážit stejně, přitom hnutí ANO 2011 potřebovalo na jeden mandát pouze 19 232 hlasů, naopak nejmenší parlamentní strana potřebovala na jeden mandát 43 693 hlasů. 

> „Jako Piráti podporujeme snahu opravit volební systém tak, aby lépe odpovídal ústavě  v rámci rovnosti hlasu. Zastoupení v Poslanecké sněmovně má odpovídat i poměrnému zastoupení názorů ve společnosti,” říká místopředseda sněmovního Volebního výboru Tomáš Martínek.
