---
date:         2018-10-09
category:     blog
tags:         životní-prostředí
layout:       post
title:        "Pirát František Elfmark uspořádal seminář k odpadům s účastí ministerstva i odborníků"
image:        /assets/img/articles/2018/seminar-odpady.jpg
author:       Mediální odbor
---
 

Praha, 9. října 2018 – Jaké evropské limity musí Česká republika v oblasti nakládání s odpady splnit? Dotkne se to peněženek obyvatel? A jsme na to vůbec technicky připravení? Tyto a mnohé další otázky zodpověděl seminář „Oběhové hospodářství – méně odpadů, více recyklace“, který se dnes uskutečnil v prostorách Poslanecké sněmovny pod vedením pirátského poslance a člena Výboru pro životní prostředí Františka Elfmarka.

> „Jsem rád, že naše pozvání přijali jak delegáti z ministerstva, tak i řada odborníků a zástupců samospráv. Svůj účel to splnilo a celou problematiku jsme posunuli o kus dál. Děkuji zúčastněným za konstruktivní a efektivní diskusi. Oběhové hospodářství je velké téma s několika zásadními otázkami a na některé z nich dnes zazněla odpověď,“ 

konstatoval Elfmark s tím, že pirátský tým bude v řešení této dlouhodobé problematiky pokračovat.

Právě prezentace Ministerstva životního prostředí, která obsahovala informaci o chystaných změnách, zejména implementaci evropského cirkulačního balíčku, směrnici o plastech a chystaných novinek v zákoně o odpadech či obalech, celou akci zahájila. Hlavním blokem semináře pak byla diskuze, které se společně s vyslanci MŽP zúčastnili zástupci samospráv, svazů, soukromých firem i neziskových organizací.

> „Nechceme řešit odpadové hospodářství pouze jako třídění komunálního odpadu, to jsou velmi nízké cíle. Chceme reálné odpadové hospodářství. Nejlepší je odpad který nevznikne,“ 

připomněla pirátské stanovisko předsedkyně Výboru pro životní prostředí poslankyně Dana Balcarová. I proto mezi významnými opatřeními, na kterém se přítomní shodli, byla nutnost zvýšení poplatku za skládkování. Dále se debatovalo o možnostech daňového zvýhodnění výrobků z recyklovaných materiálů a o způsobech většího motivování k třídění a recyklaci odpadu.

Zmíněný evropský balíček a další legislativní změny mají za cíl zdokonalit oběhové hospodářství, tedy začlenit odpady a obaly do výroby dalších produktů. Účelem je snížit množství odpadu na minimum. Do roku 2025 by se u nás například mělo recyklovat 55 % komunálního odpadu, v roce 2035 pak 65 %. Během roku 2030 by současně měla být ČR schopná recyklovat 70 % veškerých obalů. V roce 2035 by mělo končit maximálně 10 % komunálního odpadu na skládkách.

 
Prezentace a audiozáznam ze semináře jsou dostupné na [webu Výboru pro životní prostředí](http://www.psp.cz/sqw/hp.sqw?k=4606&td=19&cu=7)
