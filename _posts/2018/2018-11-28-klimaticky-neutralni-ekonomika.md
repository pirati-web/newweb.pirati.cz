---
date:         2018-11-28
category:     blog
tags:         sněmovna celostátní životní-prostředí
layout:       post
title:        "Klimaticky neutrální ekonomika EU a oteplení do 1,5 stupňů jsou cíle, ke kterým by se měla připojit celá EU, říká poslankyně Dana Balcarová"
image:        /assets/img/articles/2018/balcarova-dana1.jpg
author:       Dana Balcarová
---

Praha, 28. listopadu 2018 – Evropská komise dnes představila strategii pro řešení klimatické změny do roku 2050 s názvem Čistá planeta pro všechny. Podle této vize by se ekonomika EU měla do této doby stát klimaticky neutrální a planeta by se neměla oteplit o více než 1,5 stupně Celsia. Evropská komise spoléhá především na investice do nových technologií. Strategie to je ambiciózní, obávám se ale, že lobby českého fosilního průmyslu udělá vše, aby ochránila své zisky, a to i na úkor ochrany klimatu a naší budoucnosti. 

Česká republika má do konce roku představit Evropské komisi návrh vnitrostátního plánu v oblasti klimatu a energetiky. Chci věřit, že se této velké výzvě postaví vláda čelem. Strategie na ochranu klimatu již dlouho máme, bohužel zůstávají jen na papíře. Piráti odmítají politiku prázdných deklarací a papírových strategií. Prosazujeme  razantní odklon od spalování fosilních paliv. Vyzýváme všechny politické subjekty v poslanecké sněmovně, aby našly odvahu a přispěly k ochraně klimatu. Z průběhu posledních extrémně suchých letních období by už mělo být opravdu všem jasno. Nelze  sedět s rukama v klíně.  
