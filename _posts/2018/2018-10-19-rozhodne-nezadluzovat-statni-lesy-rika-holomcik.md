---
date:         2018-10-19
category:     blog
tags:         sněmovna komentář
layout:       post
title:        "Holomčík: Nesmíme dovolit zbytečné a nezodpovědné zadlužování státních lesů"
image:        /assets/img/articles/2018/holomcik.jpg
author:       Radek Holomčík
---

Praha, 19. října 2018 – V návrhu rozpočtu na příští rok se počítá s odvodem ze státního podniku Lesy ČR v celkové výši 1 miliardy korun. Podnik je již nyní v provozní ztrátě, což přiznal jeho generální ředitel Josef Vojáček v rozhovoru pro časopis Lesnická práce. Navíc se již několik týdnů hovoří o plánovaném miliardovém úvěru pro podnik a také o obřím tendru na IT zakázky. To je smrtící koktejl, který vzhledem k současným a hlavně budoucím problémům způsobeným kůrovcovou kalamitou může znamenat ekonomickou likvidaci podniku a otevřít dveře privatizaci státních lesů.

Při projednávání státního rozpočtu budeme od ministerstva chtít zdůvodnění, proč takto hazarduje s podnikem, který spravuje 48 % všech lesů v ČR. Dále budeme po Ministerstvu zemědělství chtít vyčíslení škod způsobených kalamitou za poslední roky a předpokládané náklady na nápravu. Obojí jde totiž podle našich odhadů již do stovek miliard korun. 

Naším cílem je zastavit ekonomickou i ekologickou devastaci státních lesů a změna systému hospodaření ve státních lesích, která umožní pružněji reagovat na vývoj kalamity. Chceme také rozkrýt skutečné příčiny kůrovcové kalamity a objasnit podezřelé obchodní vazby v rámci lesnicko-dřevařského segmentu.
