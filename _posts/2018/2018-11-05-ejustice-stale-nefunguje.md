---
date:         2018-11-05
category:     blog
tags:         digitalizace justice
layout:       post
title:        "Policie pošle obvinění datovkou, státní zástupci chtějí vše na papíru. Je to jako za krále Klacka, kritizuje Pirát Michálek"
image:        /assets/img/articles/2018/michalek-3.jpg
author:       Mediální odbor
---


Praha, 5. listopadu 2018 – Píše se rok 2018 a soudy a státní zastupitelství jsou stále zavaleny haldami papírů. Nemají totiž zavedený elektronický spis a stále jej vedou v papírové podobě. A pokud si spis vyžádají od policie, která jej již vede elektronicky, požadují od policie tisk elektronického spisu. Tuto praxi se snaží změnit poslanec Pirátů Jakub Michálek.

> „Nerozumím tomu, proč spisy mezi policií, státním zastupitelstvím a soudem neobíhají v digitální podobě, což je rychlejší a logisticky jednodušší cesta, při které odpadne riziko, že se část často velmi objemných spisů ztratí a navíc je díky elektronickému vedení spisu zajištěn dálkový přístup, a tak ho může studovat více lidí najednou,“ 

uvedl Michálek. Michálek interpeloval v této věci ministra spravedlnosti, a dokonce i navštívil odbor informatiky na ministerstvu spravedlnosti, aby zjistil důvody, proč soudy a státní zastupitelství stále nemají zavedeny elektronické spisy a jestli se na tom vůbec pracuje.

> „Oddělení, které se elektronizací justice zabývá, má pouze několik lidí a touto rychlostí bude justice digitální v roce 2060. Elektronické evidence v justici jsou jako za krále Klacka. Výjimkou je Ústavní soud, který nedávno umožnil advokátům dálkově nahlížet do svých spisů, které u něj mají,“

dodal Michálek, který vede Podvýbor pro digitalizaci justice a eSbírku, na jehož půdě chce problémy spojené s digitalizací justice řešit.

> „Jít cestou digitalizace je nezbytné, pokud má justice fungovat efektivněji,“

doplnil Michálek, který zavedení elektronického spisu považuje za jeden z kroků k rychlejšímu soudnímu řízení, což je jedna z programových priorit Pirátů ve Sněmovně.
