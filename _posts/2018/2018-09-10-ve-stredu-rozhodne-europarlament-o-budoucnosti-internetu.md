---
date:         2018-09-10
category:     blog
tags:         sněmovna zahraničí
layout:       post
title:        "Již tuto středu rozhodne Evropský parlament o budoucnosti svobodného internetu "
image:        /assets/img/articles/2018/europarlament.jpg
author:       Mikuláš Peksa
---

Praha, 10. září 2018 – Ve středu 12. září 2018 bude Evropský parlament hlasovat o finální podobě nové směrnice o autorském právu na jednotném digitálním trhu. Česká pirátská strana na úskalí směrnice a její problematické články 11 a 13 dlouhodobě upozorňuje. Proti směrnici se postavili také zástupci Wikipedie, Electronic Frontier Foundations a Piráti po celé Evropě. 

> „Skutečně velké problémy představují články 11 a 13. Článek 11 zavádí daň z odkazu, kterou se snaží vydavatelské domy získat dodatečné příjmy na základě modelu, který už v Německu a Španělsku zcela selhal. Článek 13 je pak jednoznačně nebezpečný – v důsledku přenáší odpovědnost na poskytovatele služeb natolik silně, že budou muset zavést automatizované upload filtry. Ty nejenže přímo ohrožují svobodu internetu, ale jejich nasazení je ekonomicky a technologicky velmi náročné a jen upevní pozici technologických gigantů. Je to řešení, které významně zasáhne také jednotlivé občany a internet jako takový. V důsledku ublíží i vydavatelům, kteří tolik bojují za jeho prosazení,“ uvádí Mikuláš Peksa, místopředseda sněmovního Výboru pro evropské záležitosti.

> „Vítám snahu sjednotit digitální trh v Evropě, nesmí se to ale stát za každou cenu. Hrozeb vnímám více než jen články 11 a 13. Upozornit by se dalo i na články 3 a 4: příliš přísná varianta článku 3 by v rámci ochrany autorských práv mohla výrazně poškodit výzkum umělé inteligence, článek 4 může omezit využití autorských děl ve vzdělávání,“ říká poslankyně Lenka Kozlová. 

Poprvé o směrnici hlasovali poslanci Evropského parlamentu v červenci. I díky silné kampani Pirátů a protestům po celé Evropě nakonec v tehdejší podobě neprošla. Nyní měli poslanci možnost předložit do 5. září pozměňovací návrhy do Výboru Evropského parlamentu pro právní záležitosti (JURI) – právě o nich se bude hlasovat nyní. Německá pirátská europoslankyně Julia Reda připravila pozměňovací návrhy k článkům 3, 11 a 13 a další dílčí změny. Čeští Piráti taktéž podporují úpravy článku 4 směrem k ponechání výjimek na autorská práva pro účely vzdělávání minimálně tak, jak jsou nyní.

**Piráti ke směrnici připravili informační web [www.zachraninternet.cz](https://zachraninternet.cz/).** Na něm mohou občané najít všechny potřebné informace, včetně toho, jak oslovit své europoslance, aby hlasovali pro dané pozměňovací návrhy.
