---
date:         2018-08-23
category:     blog
tags:         autorské-právo cenzura
layout:       post
title:        "Svoboda internetu je stále v ohrožení. Evropský parlament bude hlasovat o návrhu na zavedení cenzury"
image:        /assets/img/articles/2018/demonstrace-cenzura-internetu.jpg
author:       Mediální odbor
---

Praha, 23. srpna 2018 - Evropský parlament bude 12. září 2018 znovu hlasovat o směrnici o copyrightu, na jejíž úskalí Piráti dlouhodobě upozorňují. Stávající návrh by podle nich směřoval k cenzuře a ohrozil tak pestrost a svobodu internetu. Problém by to byl také pro malé a střední firmy neschopné dostát požadavkům směrnice. Už podruhé proto strana svolává happening na záchranu internetu, kam mohou lidé přijít vyjádřit svůj nesouhlas se směrnicí. Na akci promluví předseda Pirátů Ivan Bartoš, poslanci Mikuláš Peksa a Tomáš Martínek, a také kandidát na pražského primátora Zdeněk Hřib.

> „Proti směrnici, která má zavést daň z odkazu a filtrování obsahu internetu, bojujeme dlouhodobě. V červnu jsme důrazně apelovali na europoslance, aby se cenzuře internetu postavili – společně s lidmi jsme psali dopisy europoslancům, nasbírali stovky protestních podpisů, vytvořili informační web pro veřejnost a uspořádali první happening. Na začátku července pak europarlament ukázal racionální přístup a zamítl doporučující stanovisko garančního výboru. Teď má o pozměněné verzi hlasovat znovu a my uděláme maximum pro to, aby směrnice vyšla buď bez problematických článků, nebo vůbec,” 

zdůraznil Bartoš.

Směrnice Evropského parlamentu a Rady o autorském právu na jednotném digitálním trhu obsahuje podle Pirátů dva velmi problematické články. Článek 11 doporučuje členským státům zavést daň z odkazu, který vydavatelům umožní vyžadovat poplatek za pouhý odkaz nebo náhled na článek. Článek 13 pak představuje ještě větší riziko a nutí poskytovatele služeb, jako je Google nebo různá diskuzní fóra, kam lze ukládat data, k aktivní kontrole souborů oproti centrální databázi autorských děl. Tento požadavek pak v podstatě předpokládá zavedení automatizovaných filtrů, které si malé firmy nebudou moci ani dovolit zprovoznit. 

> „Téma už několik měsíců řešíme v koordinaci s pirátskými stranami po celé Evropě a pirátskou europoslankyní Julií Redou, která se problematikou autorských práv a svobody internetu zabývá již od zisku mandátu. Věřím, že i naše aktivity přispěly k negativnímu stanovisku Evropského parlamentu. I proto chystáme další happening, kde se znovu proti směrnici vymezíme. Podobné akce se ten den konají v dalších evropských městech. Krátce po happeningu pak proběhne námi organizovaný odborný seminář, jehož výstupy budou následně přístupné veřejnosti,”

> uvedl Peksa.

*Happening za svobodný internet proběhne tuto neděli 26. srpna 2018 od 16:00 na Palackého náměstí.*

Informační web: [www.zachraninternet.cz](https://www.zachraninternet.cz)
