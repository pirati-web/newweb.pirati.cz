---
date:         2018-12-03
category:     blog
tags:         celostátní vnitro obrana
layout:       post
title:        "BIS potvrzuje obavy Pirátů: Česko je terčem hybridních hrozeb"
image:        /assets/img/articles/2018/kolarik-zluta.jpg
author:       Lukáš Kolářík
---

Praha, 3. prosince 2018 – Bezpečnostní informační služba ve své výroční zprávě potvrzuje obavy Pirátů z hybridních hrozeb, jejichž terčem je Česká republika ze strany Ruska a Číny. Zatímco Rusko se dlouhodobě snaží manipulovat občany ČR a narušovat jejich vztah k demokracii, právnímu státu, mezinárodním smlouvám i demokratickým institucím, Čína využívá špionážních a nátlakových technik pro narušení jednotné politiky EU a prosazování čínských zájmů v naší zemi. Nejčastějšími prostředky jsou korupce, špionáž a dezinformační kampaně na internetu, které pak přebírají jak běžní občané, tak političtí reprezentanti.

Česká kontrarozvědka BIS upozorňuje, že probíhá snaha cizích mocností o ovlivňování politické situace v ČR. Informace jsou konzistentní již delší dobu. Boj proti hybridním hrozbám je přitom pevnou součástí pirátské zahraniční a bezpečnostní politiky a informace bezpečnostních expertů jsou s nimi v souladu. Piráti proto podpoří vznik vyšetřovací komise pro vyhodnocení vlivu autoritářských režimů na český politický systém. Jde o závažné téma, které by mělo být řešeno na půdě Sněmovny. Za absolutně nepřijatelné pak považujeme zjištění, která poukazují na to, že velkou část diplomatického sboru Ruska a Číny v České republice tvoří zpravodajští důstojníci. Budeme usilovat o to, aby se Česko postavilo hybridním hrozbám čelem.
