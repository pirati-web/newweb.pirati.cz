---
date:         2018-08-22
category:     blog
tags:         bezpečnost vnitro
layout:       post
title:        "Komentář poslance Lukáše Koláříka: Na bezpečnostním výboru dnes požádám o informace k výběrovému řízení na ředitele GIBS"
image:        /assets/img/articles/2018/kolarik-zluta.jpg
author:       Lukáš Kolářík
---


Praha, 22. srpna 2018 – Radim Dragoun vyhrál výběrové řízení na ředitele GIBS. Výběr zajišťovala komise ustavená v květnu. Vzhledem k jejímu složení ale panují pochybnosti o nezávislém postavení a o transparentnosti celého výběrového řízení. Proto dnes na schůzi Výboru pro bezpečnost položím několik otázek, které se týkají kritérií, hodnocení a osob, které se výběrového řízení účastnily.

Je s podivem, jak velký mediální humbuk způsobilo „odstavení“ bývalého ředitele Michala Murína, zatímco nyní probíhají zásadní změny s klidem médií a tichým souhlasem koaličních partnerů. Přitom i Jan Hamáček v únoru tvrdil, že personální čistky vedené vládou Andreje Babiše nevzbuzují důvěru. O té ale nepřesvědčil ani vítězný kandidát Roman Dragoun. Ten ve své koncepci GIBS kritizuje dosavadní fungování inspekce například za propojení s politickou sférou. Právě to je přitom jedna z hlavních pochybností vztahujících se k výběrovému řízení. Proto budu dnes na Výboru pro bezpečnost pokládat dotaz na podrobné hodnocení kandidátů a kritéria výběru. Zároveň mě zajímají jména alespoň některých dalších uchazečů.

Podle mně dostupných informací v pětičlenné výběrové komisi zasedli: Libor Kazda, jmenovaný v roce 2014 tehdejším ministrem financí Andrejem Babišem do čela Finančního analytického úřadu; Milan Poulíček, též jmenovaný ministrem Babišem, a to v roce 2016 jako generální ředitel Generálního ředitelství cel; Jan Beroun, bývalý poradce exministra obrany Martina Stropnického; Petr Dohnal, generální ředitel Vězeňské služby znovu jmenovaný do této pozice ministrem spravedlnosti Robertem Pelikánem a Drahoslav Ryba, generální ředitel Hasičského záchranného sboru.

Vzhledem k výše uvedeným skutečnostem lze polemizovat o tom, jak blízko mají někteří členové komise k hnutí ANO či premiérovi Babišovi. Andrej Babiš tedy popisuje pouze jednu polovinu příběhu, když říká, že jeho vláda je první, která uspořádala výběrové řízení na ředitele GIBS. Nemluví už ale o tom, že některými členy komise byly osoby vybrané jím nebo jeho stranickými podřízenými, což vzbuzuje obavy o nezávislost výběru ředitele GIBS.
