---
date:         2018-10-11
category:     blog
tags:         sněmovna legislativa
layout:       post
title:        "Vláda se ke koncepci registrů dostala až tento týden, základní registry můžou být brzy bez financí, upozorňuje Ondřej Profant"
image:        /assets/img/articles/2018/ondrej-profant1.jpg
author:       Ondřej Profant
---


Praha, 11. října 2018 – Vláda včera konečně schválila koncepci Základních registrů 2.0. Učinila tak po dvojím odložení projednávání tohoto bodu. Kvůli této prodlevě však některým základním registrům uplynulo období, po které měly zajištěné financování. Poslednímu z nich uplyne na konci října. Nadále tedy trvá situace, kdy ministři vnitra nemají o tuto oblast zájem, věnují se silovým složkám resortu a samotná agenda digitalizace stojí. Český eGovernment bez dostatečné politické prioritizace nadále zůstane v době kamenné. 

Návrh měl být předložen už v březnu 2018. První vláda Andreje Babiše se jím ale vůbec nezabývala, ačkoliv okruh řešených problémů byl dlouho znám. Situaci nepomáhá ani to, že se dosud nepodařilo zajistit společné financování projektu a zajistit společné datové centrum, po čemž odborní pracovníci ministerstva vnitra volají již dlouho. Základní registry zatím stály 4 miliardy, takže skutečnost, že po dobu následujících čtyř let se předpokládají výdaje ve výši „pouze“ 322 milionů, je veskrze pozitivní. Bez spolufinancování EU dokáže vláda najednou ořezat nadbytečné výdaje, a to až o 90 %. Nezbývá než doufat, že je to opravdu spořivost české vlády, nikoliv budoucí podnět pro Evropskou komisi. 
