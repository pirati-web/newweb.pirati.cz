---
date:         2018-10-16
category:     blog
tags:         autorské-právo cenzura internet
layout:       post
title:        "Nenechme si vzít svobodný internet, vyzývá poslanec Mikuláš Peksa"
image:        /assets/img/articles/2018/peksa1.jpg
author:       Mediální odbor
---

Praha, 16. října 2018 – V září schválil Evropský parlament kontroverzní směrnici o autorském právu na jednotném digitálním trhu, proti které protestovali nejenom Piráti, ale i tisíce obyvatel z celé Evropské unie. O finální podobě nyní jedná tzv. trialog, tedy úředníci Evropské komise, poslanci Evropského parlamentu a ministři či vysocí úředníci předsedající země EU. Následně bude návrh postoupen finálním připomínkám a schvalování.

Pokud směrnice projde, započnou diskuze k implementaci na národní úrovni. Další jednání pak proběhnou nejen na úrovni Evropské unie, ale i s Vládou České republiky. Vzhledem k tomuto posunu spouští Piráti v rámci kampaně Zachraň internet novou podobu webu www.zachrainternet.cz s aktualizovanou sekcí argumentů, přehledem hlasování a informacemi o dalším postupu.

> „V posledních týdnech je svoboda internetu pod tlakem orgánů EU. Proto stále sledujeme legislativní postup směrnice o ochraně autorských práv na jednotném digitálním trhu. Rozhodli jsme se hromadit informace, články a argumenty a k tomuto účelu jsme aktualizovali web www.zachraninternet.cz. Díky pirátské europoslankyni Julii Redě jsme často první, kdo o aktualitách informuje. Na výboru i na plénu Poslanecké sněmovny ČR budu nadále prosazovat svobodný internet, který je zárukou svobodné, vzdělané a propojené společnosti,“ 

říká pirátský poslanec Mikuláš Peksa.

Piráti vyzývají občany, aby kontaktovali své zastupitele na národní i evropské úrovni. Na aktualizovaném webu mají zájemci možnost získat veškeré informace o směrnici a sledovat další vývoj.
