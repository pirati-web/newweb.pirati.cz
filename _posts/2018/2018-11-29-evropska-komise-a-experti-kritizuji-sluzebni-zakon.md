---
date:         2018-11-29
category:     blog
tags:         sněmovna celostátní práce-a-sociální-věci
layout:       post
title:        "Politizace státní služby nabírá na síle. Děje se tak přes kritiku expertů i Evropské komise"
image:        /assets/img/articles/2018/ivan-bartos.jpg
author:       Jakub Dušánek
---

Praha, 29. listopadu 2018 - Měsíc po kritizovaném schválení novely služebního zákona Poslaneckou sněmovnou přišla dnes vláda Andreje Babiše s další vlnou změn, která od ledna nastane na ministerstvech a dalších orgánech státní správy. Zrušení více než 800 úřednických míst v rámci tzv. systemizace služebních a pracovních míst podle zákona o státní službě přináší kromě mimořádných změn také řadu pochybností o účelových čistkách. “Vláda mimo jiné používá dobře známou metodu, kdy jsou stovky míst rušeny, aby obratem byly zase zřízeny,” říká pirátský poslanec Lukáš Kolářík.  

> „Již v průběhu schvalování novely služebního zákona Piráti upozorňovali na opětovnou politizaci státní správy. Naše obavy nad neprůhlednou personální politikou vlády sdílí i Evropská komise. Poté, co ve 3. čtení prošel pozměňovací návrh ministryně Kláry Dostálové, který výrazně usnadňuje odvolávání státních tajemníků, varovala komise před tím, že přijetí bude znamenat významný krok zpět. Pozměňovací návrh ministryně Kláry Dostálové znamená, že státní tajemníci se dostanou pod silný politický vliv, což je v rozporu se samotnou podstatou zákona o státní službě,“ říká předseda Pirátů Ivan Bartoš.

> „Dnes schválená systemizace služebních míst přichází v době, kdy lze některé navržené změny vnímat jako účelové, například na ministerstvu práce a sociálních věci. Ve spojení s novelou zákona o státní službě to znamená, že bude pokračovat politizace nejvyšších úřednických postů. Došlo tím fakticky k podřízení kompletní struktury státní správy politickému vedení,“ shrnuje Bartoš.

> „Jedním z příkladů je konec náměstkyně ministryně práce a sociálních věcí Ivy Merhautové. Ta odchází v situaci, kdy ministerstvo mluví o prodloužení smlouvy se stávajícím dodavatelem informačních systémů pro vyplácení dávek. Není ale vůbec jasné, kdo smlouvu podepíše a ponese tak odpovědnost. A z ministerstva odcházejí i další lidé spojení s agendu informačních technologií, kteří pracovali na potřebných změnách. Navíc dojde ke sloučení odboru provozu IT s odborem rozvoje a bezpečnosti IT, což ohrozí realizaci projektů, jako je např. eNeschopenka,“ uzavřel téma Kolářík.

Už před schválením novely zákona o státní službě došlo k řadě změn na pozicích státních tajemníků, kteří oficiálně odcházejí na vlastní žádost. Nejnovějším případem je konec státního tajemníka Ministerstva průmyslu a obchodu Roberta Szurmana. Již dříve rezignoval státní tajemník MPSV Jiří Biskup. Přitom právě státní tajemníci měli být garanty nezávislosti státní správy a chránit úředníky před politickým tlakem.
