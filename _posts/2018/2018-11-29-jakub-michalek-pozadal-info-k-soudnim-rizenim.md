---
date:         2018-11-29
category:     blog
tags:         sněmovna spravedlnost-a-justice
layout:       post
title:        "Poslanec Michálek požádal soud o data o soudních řízeních. Ten chce za poskytnutí informací miliony korun"
image:        /assets/img/articles/2018/michalek.jpg
author:       Mediální odbor
---


Praha, 29. listopadu 2018 – Pirát Jakub Michálek podal k okresnímu soudu Praha-západ žádost o informace k soudním řízením a soudcům, aby zjistil, zda v některých řízeních neprobíhají neodůvodněné průtahy. Soud odpověděl, že za informace bude vyžadovat přes 5 milionů korun a jejich vyhledání mu údajně zabere přes 28 000 hodin práce. Michálek se bude bránit stížností.

> „Soudy u nás bohužel nejsou schopné poskytnout konkrétní data o soudcích a soudních řízeních v rozumné podobě. Buď je nevedou, anebo je mají v takové podobě, že je pro ně téměř nemožné, je poskytnout. Přitom práce soudů a soudců by měla podléhat kontrole. Neexistuje rozumný důvod, aby nešlo vést dostupnou statistiku o tom, jak které řízení dlouho trvá a kdy v něm byly činěny jednotlivé úkony,” 

uvedl Michálek, který se bude bránit stížností, jelikož jako po poslanci by po něm neměl soud žádnou úhradu požadovat. 

> „Nebudu chtít po soudních pracovních, aby vyhledáváním trávili tolik času. Zkusím se s nimi domluvit tak, aby mi poskytli alespoň ta data o soudcích a soudních řízeních, která budou moci bez vynaložení nepřiměřeného času poskytnout prostým exportem z databází či informačních systémů. Doufám, že takto alespoň nějaká získáme,” 

doplnil předseda poslaneckého klubu Pirátů s tím, že je třeba zpracovávat zveřejnitelná data o soudcích a soudních řízeních tak, aby byla snáze k dispozici.

Právě zrychlení soudního řízení a průhledný dohled nad případnými průtahy zapříčiněnými soudci jsou jednou z priorit Pirátů v oblasti spravedlnosti.
