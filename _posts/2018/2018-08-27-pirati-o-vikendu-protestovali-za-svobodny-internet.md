---
date:         2018-08-27
category:     blog
tags:         internet
layout:       post
title:        "Piráti na nedělním happeningu varovali před cenzurou internetu"
image:        /assets/img/articles/2018/demo.jpg
author:       Ivan Bartoš
---

Praha, 27. srpna 2018 – Piráti včera během happeningu na Palackého náměstí v Praze upozornili na ohrožení svobodného internetu v podobě směrnice o autorském právu, o které má 12. září 2018 hlasovat Evropský parlament. Na akci vystoupili předseda Pirátů Ivan Bartoš, poslanci Mikuláš Peksa a Tomáš Martínek a také  kandidát na pražského primátora Zdeněk Hřib.

> „Svobodný internet, do kterého nezasahuje ruka cenzora – ať již politiků, firem nebo automatických filtrů, je základem dnešní liberální demokracie a informované společnosti. Připravovaná legislativa a zejména její články 11 a 13 představují skutečnou hrozbu. A já bych skutečně nerad sledoval to, jak příběh George Orwella začíná nabírat reálné obrysy, kdy se historie a realita nebude přepisovat, ale z internetu mohou pod různými záminkami mizet informace, které prostě už nikdy běžný člověk nedohledá a o jejichž existenci nebude ani vědět,” uvedl Bartoš během své řeči. „Už jednou jsme tu takhle stáli v červnu a přineslo to své ovoce. Věřím, že smysl to má i tentokrát a že tento apel povede k vypuštění nebo změně těch problematických bodů a svobodný internet tak bude na malou chvíli opět v bezpečí,“ dodal.

Směrnice Evropského parlamentu a Rady o autorském právu na jednotném digitálním trhu obsahuje podle Pirátů tři velmi problematické články. Článek 4 hrozí narušit výjimky pro volné používání autorsky chráněných děl ve vzdělávání. Článek 11 doporučuje členským státům zavést daň z odkazu, který vydavatelům umožní vyžadovat poplatek za pouhý odkaz nebo náhled na článek. Článek 13 pak představuje ještě větší riziko a nutí poskytovatele služeb, kam lze ukládat data, k aktivní kontrole souborů oproti centrální databázi autorských děl. Tento požadavek pak v podstatě předpokládá zavedení automatizovaných filtrů, které si malé firmy nebudou moci ani dovolit zprovoznit.

> „Jen díky svobodě a volnému pohybu informací lze sdílet inovace, díky kterým také prosperují města jako je Praha, a které jsou motory ekonomik rozvinutých zemí. Vytvořené bohatství nám pak umožňuje zajistit aby nikdo slabší nezůstal na vedlejší koleji, což nás chrání před autoritativními tendencemi ve společnosti,” zmínil Hřib.

> „Jednotný postoj k autorskému právu je klíčový pro společný digitální trh Evropské unie, který je jasně v našem zájmu. Jednotný trh se ale nesmí stát záminkou k nasazení technologicky nesmyslných řešení, která přežijí jen nejbohatší hráči a uškodí malým a středním firmám v oboru,” řekl Mikuláš Peksa.
