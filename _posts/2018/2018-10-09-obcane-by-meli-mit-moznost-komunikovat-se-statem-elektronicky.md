---
date:         2018-10-09
category:     blog
tags:         digitalizace
layout:       post
title:        "Zákon o právu na digitální službu prošel připomínkami všech politických stran"
image:        /assets/img/articles/2018/vvsrr.jpg
author:       Mediální odbor
---


Praha, 9. října 2018 – Předseda Pirátů Ivan Bartoš svolal na dnešní den druhou schůzku všech parlamentních stran, aby pokračovaly v debatě o zákonu zavádějícím tzv. právo na digitální službu. Zástupci stran i vládní zmocněnec pro digitalizaci Vladimír Dzurilla měli možnost k dnešnímu dni dodat své připomínky, které na schůzce prodiskutovali. Zákon, na kterém se podílel renomovaný právník František Korbel, a který vznikl ve spolupráci s ICT UNIÍ, má občanům garantovat možnost komunikovat se státem digitálně. Piráti se v přípravě a prosazování této legislativy angažují již od června.

> „Chceme vše dotáhnout do zdárného konce, proto je naprosto zásadní, aby měl zákon podporu mezi všemi důležitými aktéry, a to v tuto chvíli má. V září svou podporu potvrdil na schůzce Jakubu Michálkovi i premiér Babiš,“ 

uvedl předseda Výboru pro veřejnou správu a regionální rozvoj Ivan Bartoš. 

> „Možnost připomínkovat zákon a zasáhnout tak do jeho podoby dostaly všechny strany. Piráti prosadili dva důležité paragrafy – paragraf 12, který řeší otevřená data a 13, který adresuje technologickou neutralitu,“ 

dodal Bartoš.

V příštích dvou týdnech dojde k vypořádání drobných legislativně-technických úprav a očekává se finalizace finančních dopadů tohoto zákona. Podle současných odhadů zástupců ICT UNIE by zavedení zákona, respektive související digitalizace ve státní správě, mělo vliv na růst HDP v ročním objemu 1,6 miliardy, a to díky zjednodušení procesů, výraznému odbourání byrokracie a zefektivnění podnikání. Nad finálním návrhem zákona včetně souvisejících analýz se zástupci politických stran sejdou opět 1. listopadu 2018.

> „Zákon zcela mění dosavadní komunikaci občanů se státem. Doposud se stává, že úřady odmítají komunikovat elektronicky. Nově každý úkon půjde vyřídit z počítače z domova či z chytrého telefonu. Zákon definuje, že se digitální způsob komunikace musí lidem umožnit a oni si mohou tuto cestu zvolit. Možnost digitálně komunikovat s úřady značně sníží finanční náklady státu i jednotlivce a lidé ušetří čas, který dnes prosedí na úřadech,“ 

shrnul Ondřej Profant, předseda Podvýboru pro e-Government.
