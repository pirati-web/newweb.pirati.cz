---
date:         2018-12-03
category:     blog
tags:         celostátní spravedlnost-a-justice finance
layout:       post
title:        "Ivan Bartoš vyzval české úřady, aby přestaly porušovat evropské finanční nařízení ke střetu zájmů"
image:        /assets/img/articles/2018/bartos-dopis.JPG
author:       Karolína Sadílková
---

Praha, 3. prosince 2018 – Předseda Pirátů Ivan Bartoš dnes dopisem vyzval čtyři české úřady, aby se zasadily o ukončení porušování evropského finančního nařízení ke střetu zájmů. Opírá se přitom o právní analýzu pirátského analytického týmu, řadu zjištění a důkazů a samozřejmě i o právní rozbor právního servisu Evropské komise, který byl v posledních dnech zveřejněn světovými médii. Pirátský analytický tým jako první kontaktoval Evropskou komisi v souvislosti s dodržováním tohoto finančního nařízení a během posledních měsíců průběžně doručil celou řadu podkladů. Na české úřady se Piráti obrátili již v minulosti, nicméně odpověď byla vždy stejná, a tedy, že k žádnému porušování zákonů nedochází. Příjemcem dnes odeslaných dopisů jsou: Národní koordinační orgán, Platební a Certifikační orgán, Ministerstvo zemědělství a Státní zemědělský a intervenční fond.  

> „Těmito dopisy chci přimět české úřady k dodržování evropského finančního nařízení ke střetu zájmů. Doposud tvrdohlavě sdělovaly pirátskému analytickému týmu, že k porušování těchto evropských předpisů nedochází. Věřím, že ve světle všech dostupných analýz a důkazů ukončí tuto nesmyslnou hru. Andrej Babiš je ovládající osobou i skutečným majitelem koncernu Agrofert, což dokládá právní analýza Pirátů zveřejněná již v červenci 2018 i zpráva právníků Evropské komise. Rád bych poukázal na fakt, že ministr zemědělství Toman přímo schvaloval pravidla pro dotační politiku v oblasti zemědělství či jednal o nastavení dotační politiky s eurokomisařem Hoganem v září 2018 a sám zápis z tohoto jednání uvádí, že důležitou roli v nastavení těchto pravidel zemědělské politiky bude mít i Andrej Babiš. Důkazů je zkrátka celá řada a Piráti budou i nadále důsledně prosazovat nastavení spravedlivé dotační politiky bez zneužívání střetu zájmů a bez znevýhodňování malých a středních podniků," uvedl předseda Pirátů Ivan Bartoš.

[Plné znění dopisu naleznete v tomto dokumentu](https://www.pirati.cz/assets/pdf/vyzva-stret-zajmu.pdf).
