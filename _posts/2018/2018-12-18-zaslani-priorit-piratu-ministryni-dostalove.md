---
date:         2018-12-18
category:     blog
tags:         sněmovna stavební-řízení
layout:       post
title:        "Piráti odeslali ministryni Dostálové své priority k chystané novele stavebního řízení"
image:        /assets/img/articles/2018/frantisek-elfmark.jpg
author:       František Elfmark
---
 
Praha, 18. prosince 2018 – Piráti odeslali dopis ministryni pro místní rozvoj Kláře Dostálové s programovými tezemi k připravovaným změnám ve stavebním řízení. Chtějí, aby Ministerstvo pro místní rozvoj ČR, se kterým dlouhodobě spolupracují, začlenilo pirátské priority do novely stavebního zákona upravující stavební řízení. Poukazují například na nutnost digitalizace stavebního řízení, zavedení jednotného kontaktního místa pro stavebníky nebo zavedení moderní legislativy pro sdílenou ekonomiku.

Pirátský poslanec František Elfmark apeluje na ministerstvo, aby se co nejdříve vyjádřilo k nabízené spolupráci a k programovým tezím. 

> „Věřím, že se Ministerstvo pro místní rozvoj k dopisu postaví čelem a nesmete ho ze stolu. Chceme prosadit priority, které směřují k lepšímu rozvoji státu s jasnou vizí, ke zjednodušení a urychlení stavebního řízení a většímu zapojení veřejnosti do rozhodování,” dodal Elfmark.

Piráti apelují na ministryni zejména ve věci digitalizace stavebního řízení. Podle Pirátů by mělo být možné vyřešit celý proces stavebního řízení jednoduchým online formulářem. Zavést chtějí jednotný geoportál s možností podání elektronického formuláře, na kterém budou zobrazeny veškeré výstupy územního plánování v ČR. Dále zdůrazňují například nutnost zavedení jednotného kontaktního místa pro stavebníky, podíl developerů na placení potřebné infrastruktury nebo zavedení moderní legislativy pro sdílenou ekonomiku, jako je Airbnb.

