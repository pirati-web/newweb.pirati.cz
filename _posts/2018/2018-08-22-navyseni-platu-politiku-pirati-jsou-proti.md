---
date:         2018-08-22
category:     blog
tags:         sněmovna
layout:       post
title:        "Piráti chtějí zabránit razantnímu zvýšení platů politiků"
image:        /assets/img/articles/2018/tk-18schuze.jpeg
author:       Jakub Dušánek
---

Praha, 22. srpna 2018 – Navýšení důchodů a záměr Pirátů zařadit bod, který zabrání skokovému navýšení platu politiků o 20 %, byly hlavními tématy tiskové konference před začátkem mimořádné 18. schůze Sněmovny. O postojích Pirátů informoval předseda strany Ivan Bartoš a poslanec Mikuláš Ferjenčík.

> „Návrh, který měl zabránit razantnímu zvýšení platů politiků, byl neustále odkládán. Pokud však materiál neprojde do konce roku, zvednou se od 1. ledna automaticky platy o 20 %, což je přibližně dvojnásobek oproti růstu platů v zemi.  Prosazujeme, aby se stát choval jako dobrý hospodář a chceme začít u sebe. Člověk by si měl svou odměnu zasloužit, a tak by i skokové navýšení platu politiků by mělo být v souladu s tím, že odvádějí dobrou práci. Nejen podle docházky, ale soudě i podle kvality návrhů zákonů, si to nemyslím. Od premiéra Babiše ráno zaznělo, že zařazení bodu podpoří. Doufám, že nešlo jen o vzkaz do médií. Před prázdninami to byli totiž i poslanci ANO, kteří hlasovali o předčasném ukončení předprázdninové schůze a tento bod tedy zablokovali,“ 

uvedl v úvodu konference předseda strany Ivan Bartoš.

Bartoš okomentoval i aktuální personální změny v protikorupční radě vlády: 

> „Je to takové to vlk se nažral a koza zůstala celá. Andrej Babiš si ponechal vedení, ale činností pověřil ministra spravedlnosti Jana Kněžínka. Bude tedy rozhodovat předseda vlády, ale faktickou práci bude dělat pan Kněžínek. Je to velmi záludné a bylo to vidět v předchozí koaliční vládě, kdy si Andrej Babiš přisvojil úspěchy svým PR, ale neúspěchy hodil na koaliční partnery nebo i vlastní ministry, pokud se mu nehodili.“

Postoj Pirátů k navýšení důchodů prezentoval Mikuláš Ferjenčík: 

> „Návrh má dvě části. Zvýšení základní výměry z 9 % na 10 % průměrné mzdy je součástí jak senátní verze, tak i sněmovní. To považujeme za vhodnou cestu, jak zvýšit nejnižší důchody. Druhou věcí je navýšení nejstarším důchodcům. Zde se náš poslanecký klub přiklonil ke sněmovní verzi, která navyšuje důchod o tisíc korun seniorům nad 85 let. Oproti tomu senátní návrh počítá s navýšením po 25 letech od první výplaty důchodu, což znamená neúměrný posun navýšení až k hranici 90 let, vzhledem k stálému posouvání důchodového věku. Zároveň je to znevýhodnění těch, kteří dobrovolně pracovali déle. Vzhledem k pomalému růstu důchodů oproti mzdám a vyšším nákladům na léky, podpoříme růst důchodů ve verzi, která prošla Sněmovnou. Vládě také připomeneme Sněmovnou uložený úkol, kterým je vyhledání zdrojů pro financování důchodového systému. Podle Sněmovny je současný systém dlouhodobě neudržitelný, proto je třeba jej financovat jinými prostředky než zdaněním práce.“
