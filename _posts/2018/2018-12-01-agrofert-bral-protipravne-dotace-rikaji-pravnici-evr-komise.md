---
date:         2018-12-01
category:     blog
tags:         celostátní evropská-unie
layout:       post
title:        "Právníci Evropské komise dali Pirátům za pravdu. Agrofert protiprávně získával dotace"
image:        /assets/img/articles/2018/bartos-analytici.jpg
author:       Karolína Sadílková
---

Praha, 1. prosince 2018 – Předseda vlády Andrej Babiš je ve střetu zájmů, Agrofert protiprávně získával dotace. K takovému závěru dospěli experti z právní služby Evropské komise, kteří dali zapravdu pirátskému analytickému týmu. Dnes ráno o tom informoval The Guardian, Süddeutsche Zeitung či Le Monde, z českých médií jako první týdeník Respekt. Tyto závěry pramení z právního rozboru, který si podle Süddeutsche Zeitung objednal Marc Lemaître, šéf generálního ředitelství pro regionální politiku, které zodpovídá za proplácení strukturálních fondů EU. Veškeré podklady, analýzy a informace o konkrétních podezřelých dotacích doručovali Piráti v posledních měsících Evropské komisi, čímž se snažili předejít situaci, která teď nastala. Eurokomisař pro rozpočet Günther Oettinger již dříve informoval, že to byl právě předseda Pirátů Ivan Bartoš, který ho jako první upozornil na možné porušování předpisů ke střetu zájmů v České republice. Piráti tímto opět vyzývají české úřady odpovědné za proplácení dotací, aby přestaly porušovat finanční nařízení ke střetu zájmů. Může totiž dojít ke spáchání trestných činů – například poškození finančních zájmů Evropské unie.


The Guardian s odkazem na zmíněný právní rozbor uvádí, že ČR bude vyzvána, aby zaplatila aspoň část z 82 milionů eur (více jak 2 miliardy Kč). 

> „Tato částka neustále narůstá, a proto se intenzivně snažíme minimalizovat škody a ochránit veřejné prostředky. Na situaci jsme upozorňovali Evropskou komisi bezprostředně po vstupu finančního nařízení v platnost na začátku tohoto srpna. Obrátili jsme se i na Národní orgán pro koordinaci či Státní zemědělský intervenční fond (SZIF), který dotace v oblasti zemědělství přiděluje. Bohužel české úřady tuto situaci bagatelizovaly či přímo ignorovaly. V pondělí vyzvu příslušná ministerstva a úřady, aby se konečně zabývaly střetem zájmů premiéra a ministra zemědělství. Našim cílem je nastavit spravedlivou dotační politiku, ve které nebude prostor pro zneužívání střetu zájmů či znevýhodňování malých a středních podniků. Zákony a předpisy musí dodržovat nejenom občané, ale i premiér Andrej Babiš,” okomentoval aktuální situaci předseda Pirátů Ivan Bartoš.  
