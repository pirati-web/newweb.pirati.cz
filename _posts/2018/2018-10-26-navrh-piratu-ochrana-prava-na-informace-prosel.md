---
date:         2018-10-26
category:     blog
tags:         sněmovna legislativa
layout:       post
title:        "Konec obstrukcí při poskytování informací občanům, komentuje Jakub Michálek schválení návrhu Pirátů"
image:        /assets/img/articles/2018/michalek-4.jpg
author:       Jakub Michálek
---


Praha, 26. října 2018 - Poslanecká sněmovna dnes na návrh Pirátů ve třetím čtení schválila zavedení lepší ochrany práva na informace. Prošel totiž náš pozměňovací návrh, aby se žadatel o informace prostřednictvím zákona o svobodném přístupu k informacím, kterému úřady dělají obstrukce při vydání těchto informací, nemusel hned soudit. Nově se bude moci obrátit na Úřad pro ochranu osobních údajů. Řeší se tím dvacet let trvající problém nízké vymahatelnosti práva na informace.


Pokud návrh nyní schválí Senát ČR, bude díky zásluze Pirátů na Úřadu pro ochranu osobních údajů od roku 2020 fungovat speciální oddělení pro právo na informace. Děkuji Kateřině Valachové z ČSSD a Heleně Válkové i Taťáně Malé z hnutí ANO za podporu tohoto evidentně velice žádoucího návrhu. Jde o systémové řešení, kdy se kolize mezi ochranou soukromí a poskytováním informací řeší na jednom místě. Podobná úprava již funguje v řadě evropských států a doporučili ji i odborníci ze zahraničí na mezinárodní konferenci pořádané Nejvyšším správním soudem ČR.

