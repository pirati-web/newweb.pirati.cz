---
date:         2018-10-19
category:     blog
tags:         sněmovna komentář
layout:       post
title:        "Bartoň: Vláda nesplnila požadavek Sněmovny ohledně platů učitelů"
image:        /assets/img/articles/2018/barton.jpg
author:       Lukáš Bartoň
---

Praha, 19. října 2018 – Dne 19. prosince 2017 přijala Sněmovna usnesení, ve kterém doporučuje vládě, aby „od 1. 9. 2018 zvýšila platy učitelů o 15 procent a ostatních pracovníků ve školství nejméně o 10 procent pro dosažení průměrného platu učitele 130 procent průměrné mzdy ve státě nejpozději v roce 2020”. Vláda nicméně toto usnesení nesplnila a ani jej nijak Poslanecké sněmovně neodůvodnila.

Vláda se ani nepokusila najít zdroje na splnění tohoto podnětu, který jí Sněmovna dala formou usnesení. Zatímco zdroje na financování slev ve veřejné dopravě našla vláda velice rychle – nejvíce jich sebrala právě na ministerstvu školství, tak pro zvýšení platů učitelů od 1. září 2018 neudělala nic. Tvrdí přitom, že školství je pro ni prioritou a proklamace zvyšování platů učitelům doprovázelo premiérovu předvolební kampaň na billboardech po celé zemi.

Ačkoliv usnesení není pro vládu závazné, rád bych vyvolal jednání právě na půdě Poslanecké sněmovny, kde by vláda měla vysvětlit, proč usnesení Sněmovny nerespektovala a ani nepodala Sněmovně jakékoliv vysvětlení. Rád bych dosáhl alespoň toho, že vláda nějakou formou vykompenzuje pedagogům platový rozdíl ještě tento rok. Peníze a nespotřebované výdaje pro to nyní jsou, schází pouze vůle je pedagogům vyplatit.


* Usnesení PSP: [http://www.psp.cz/sqw/text/text2.sqw?idd=143445](http://www.psp.cz/sqw/text/text2.sqw?idd=143445)
