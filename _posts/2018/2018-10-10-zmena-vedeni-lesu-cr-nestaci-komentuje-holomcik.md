---
date:         2018-10-10
category:     blog
tags:         zemědělství
layout:       post
title:        "Odvolání managementu Lesy ČR nestačí. Je třeba změnit systém hospodaření firmy, říká Radek Holomčík"
image:        /assets/img/articles/2018/holomcik-radek.jpg
author:       Radek Holomčík
---


Praha, 10. října 2018 – Včera bylo ohlášeno odvolání odborných ředitelů novým generálním ředitelem LČR Josefem Vojáčkem. Od jeho nástupu do funkce se tento krok dal předpokládat, a byl spíše nutností. Stávající management, který si vybral odvolaný Daniel Szórád, nepružně reagoval na vývoj kůrovcové kalamity a chřadnutí dalších dřevin. Zásadní problém je ale jinde - je jím tzv. Dřevěná kniha, tedy obchodní koncepce firmy, kterou zavedl ministr Ivan Fuksa (ODS) již v roce 2012. Tato koncepce vytváří zásadní bariéry schopnosti pružně reagovat na výskyt lýkožrouta smrkového, resp. severského a tím brzdit rozvoj kůrovcové kalamity.

To, že Ministerstvo zemědělství ČR coby zakladatel podniku Lesy ČR hospodařícího na cca 48 % rozlohy všech lesů v ČR nezrevidovalo obchodní model firmy, je zásadní selhání. Dokud nedojde k těmto změnám, je výměna managementu firmy pouze změnou kosmetickou a vytvářením mediální mlhy. Ať už totiž bude nový management jakýkoliv, bude muset fungovat podle špatné koncepce. Je tedy otázkou, zda není na místě pokračovat v personálních změnách i na Ministerstvu zemědělství, které dlouhodobě jako nadřízený orgán v této věci selhává.

Celá situace nahrává pouze dřevařské lobby, pro kterou je klíčová nízká cena suroviny a její snadná dostupnost. O jejím vlivu jsme se přesvědčili na jednání Sněmovny o kůrovcové kalamitě dne 10. července 2018, kde jsem navrhoval zásadní revizi právě Dřevěné knihy a posouzení nejen ekonomických, ale i ekologických a sociálních dopadů této koncepce. Proti byly ve vzácné shodě kluby ANO, ODS, ČSSD, KSČM, TOP09, STAN a většina KDU-ČSL. 
