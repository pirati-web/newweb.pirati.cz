---
date:         2018-12-13
category:     blog
tags:         zdravotnictví celostátní
layout:       post
title:        "Piráti bojují za právo pacientů na informace o nemocnicích a lékařích"
image:        /assets/img/articles/2018/marek-paris.jpg 
author:       Mediální odbor
---

Marek Paris, zástupce Pirátů v Dozorčí radě VZP, navrhnul na úterním zasedání rady doporučení zveřejňovat vykázanou péči na úroveň jednotlivých poskytovatelů zdravotních služeb. To by pacientům dalo možnost zjistit např. počet konkrétních provedených operací v krajských a fakultních nemocnicích. Dozorčí rada VZP přijala usnesení doporučující tyto údaje zveřejňovat.

> „Přijetí doporučení dozorčí radou považuji za velký úspěch. Přestože z těchto údajů nelze dělat závěry o kvalitě péče, je to jednoznačně krok správným směrem. Pacient má právo vědět například počet provedených ortopedických operací v nemocnicích v jeho kraji. Údaje potom mohou sloužit jako určité vodítko pro výběr nemocnice. Pacienti se tak nebudou muset spoléhat na informace z druhé ruky a budou si moci vybrat poskytovatele na základě svého uvážení a nově i těchto údajů,“ vysvětluje Paris přínos navrženého opatření pro pacienty.

> „K předložení návrhu na zveřejňování vykázané péče se připojil také pan profesor Julius Špičák (ANO), se kterým máme podobný pohled na věc. Rada návrh schválila většinou devíti členů z celkových třinácti, a to včetně zástupců ministerstev zdravotnictví, financí a sociálních věcí. Mám radost, že otevřenost vůči pacientům začíná nacházet podporu napříč politickým spektrem. Věřím, že Správní rada VZP také vysloví potřebný souhlas a právo na informace o péči pacientům neodepře. Jsou to totiž právě oni, kdo celý systém, ať už přímo nebo nepřímo, financují,“ doplňuje Paris.

Správní rada VZP bude o návrhu rozhodovat na některém z příštích zasedání. Jedním ze dvou zástupců Pirátů ve správní radě je i nově zvolený pražský primátor Zdeněk Hřib, který začátkem roku 2019 funkci v radě opustí. Během svého působení navrhnul například veřejná zasedání rady a veřejně přístupný záznam o hlasování jednotlivých členů. Správní rada však v těchto případech projevila neochotu tyto informace pojištěncům zveřejnit.

> „Piráti přinesli do VZP důraz na otevřenost a transparenci. Na změnách k lepšímu informování pacientů pracujeme již více než rok. Profitovat z nich budou především pacienti, kteří přirozeně chtějí znát skutečný stav českého zdravotnictví,“ uzavírá Hřib.

Usnesení bude v nejbližších týdnech dostupné na stránkách VZP, kam se nově umisťují díky schválenému pirátskému návrhu z letošního jara. Bod taktéž předložil Pirát Marek Paris.

**Znění usnesení:**
Dozorčí rada VZP ČR doporučuje Správní radě VZP ČR zvážit přijetí opatření, které by umožňovalo zveřejňovat vykázanou péči na úroveň jednotlivých poskytovatelů.
