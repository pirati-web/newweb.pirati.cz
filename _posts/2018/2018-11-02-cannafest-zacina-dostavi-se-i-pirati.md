---
date:         2018-11-02
category:     blog
tags:         konopí
layout:       post
title:        "Poslanci Pirátů míří na Cannafest, budou zde prezentovat svůj návrh na novou regulaci konopí"
image:        /assets/img/articles/2018/vymazal-tomas.jpg
author:       Mediální odbor
---

Praha, 2. listopadu 2018 – První listopadový víkend bude patřit devátému ročníku mezinárodního veletrhu konopí Cannafest. Se svým vlastním stánkem se bude akce účastnit i Pirátská strana. Ta se zde zaměří především na prezentaci a poskytování informací k chystané legislativě, která má umožnit vypěstovat si a zpracovat až pět rostlin konopí pro vlastní potřebu bez postihu. Za návrhem zákona stojí poslanec Pirátů Tomáš Vymazal, který se bude veletrhu účastnit.

> „Připravovaný návrh počítá s tím, že každý dospělý bezúhonný člověk si bude moct vypěstovat a sklidit až pět rostlin a usušit, zpracovat a přechovávat až 1250 gramů sušiny. Mimo bydliště chceme povolit možnost držet až 30 gramů konopí. Na tyto parametry se ptáme i veřejnosti prostřednictvím webové stránky regulacekonopi.cz. Dosud se veřejné konzultace zúčastnilo přes 6 tisíc hlasujících a osm set z nich přispělo i psaným komentářem. Právě Cannafest je poslední příležitostí vyjádřit svůj názor na regulaci konopí prostřednictvím veřejné konzultace, a to buď online, nebo offline přímo na stánku Pirátů. Poté předložíme hotový návrh zákona Vládě ČR,“ 

uvedl Tomáš Vymazal.

Piráti dále plánují svůj návrh probírat s odbornou veřejností na semináři, který se bude konat v lednu v Poslanecké sněmovně. 

> „Kromě řady odborníků z České republiky jsme pozvali i kanadského poslance Nathaniela Erskine-Smithe, který je autorem zákona o konopí schváleného v Kanadě v červnu tohoto roku. Setkali jsme se již v srpnu v Kanadě, kde jsme právě legislativní otázky probírali,“ 

sdělil Vymazal podrobnosti.

Podle slov bývalého národního koordinátora pro drogovou politiku Jindřicha Vobořila je v Česku až 800 tisíc lidí ročně, kteří si pořídí nebo vypěstují konopí za účelem léčby. V Česku se konopí předepisuje již pět let, ale měsíčně si ho do lékárny přijde vyzvednout v průměru pouze 26 lidí a konopí dováží kanadská firma Tilray. Prodává se za 250 korun. Návrh Pirátů tedy uvítají nejenom rekreační kuřáci, ale i statisíce lidí, pro které jsou ceny státem schváleného lékařského konopí přemrštěné. Podle Pirátů by přitom bylo reálné, aby se cena konopí pohybovala kolem poloviny uvedené částky.
