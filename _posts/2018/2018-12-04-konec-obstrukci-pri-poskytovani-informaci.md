---
date:         2018-12-04
category:     blog
tags:         sněmovna celostátní spravedlnost-a-justice
layout:       post
title:        "Pirátský návrh může ukončit obstrukce úřadů při poskytování informací"
image:        /assets/img/articles/2018/michalek-snemovna.jpg
author:       Mediální odbor
---

Praha, 4. prosince 2018 – Poslanecká sněmovna má na svém středečním jednání projednat návrh předsedy poslaneckého klubu Pirátů Jakuba Michálka na zavedení tzv. informačního příkazu. Ten má zajistit občanům přístup k informacím v situacích, kdy úřady nemají zákonný důvod pro jejich odepření, ale přesto dělají obstrukce a odmítají informace poskytnout. Podporu návrhu přislíbilo hnutí ANO a od ministra vnitra Hamáčka se čeká pozitivní stanovisko. Návrh má slušnou šanci projít.

> „Díky informačnímu příkazu nebudou moci úřady dělat svévolné obstrukce při poskytování informací. V případě, že se v minulosti úřad šprajcnul, tak ho ani rozhodnutí odvolacího úřadu nedonutilo, aby informace poskytnul. Nově se posílí veřejná kontrola fungování úřadů, zkrátí se doba na získání informací a rovněž se uleví přetíženým soudům, které budou mít čas na rozhodování důležitějších věcí. Proto by byl informační příkaz krásným dárkem k 20letému výročí zákona o svobodném přístupu k informacím,“ uvedl Michálek.

Michálkův návrh umožňuje nadřízenému orgánu přikázat poskytnutí požadované informace žadateli, pokud neshledá důvody pro odmítnutí žádosti. Informační příkaz bude možné vydat i v případě poskytnutí pouze části požadovaných informací. Stejně jako nadřízené orgány bude mít možnost vydat informační příkaz i Úřad pro ochranu osobních údajů. Tento návrh navazuje na zavedení centrálního dohledu nad poskytováním informací ze strany ÚOOÚ, které sněmovna na návrh Michálka schválila ve třetím čtení v říjnu tohoto roku.

V praxi bude informační příkaz fungovat tak, že pokud by si byl například Krajský úřad Jihomoravského kraje jako nadřízený orgán vůči Městskému úřadu Kuřim při vyřizování odvolání žadatele o informace zcela jistý, že informaci povinný subjekt má ze zákona poskytnout, bude moci toto poskytnutí MÚ Kuřim přikázat právě informačním příkazem. Ten bude přímo vynutitelný například donucovací pokutou. Pokud by krajský úřad městskému úřadu poskytnutí informace nepřikázal, bude moci jeho rozhodnutí zvrátit ještě ÚOOÚ.

Ze strany úřadů a některých dalších veřejných institucí nyní dochází k pravidelnému porušování zákona o svobodném přístupu k informacím. Úřady nedbají rozhodnutí svých nadřízených, čímž vzniká nekonečný „ping-pong“, kdy si žádost přihrávají dva úřady a občan marně čeká na informace. Spory o informace se tak neúměrně táhnou a po rozhodnutí soudu, zpožděném i o několik let, nemusí mít požadované informace pro žadatele již žádný význam.
