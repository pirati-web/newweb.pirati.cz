---
date:         2018-10-10
category:     blog
tags:         média sněmovna
layout:       post
title:        "Zasahování školského výboru do obsahu vysílání ČT je nepřípustné, říká poslanec Lukáš Bartoň"
image:        /assets/img/articles/2018/barton.jpg
author:       Lukáš Bartoň
---


Praha, 10. října 2018 – Nesouhlasím s dnes přijatým usnesením sněmovního školského výboru, který se vymezuje vůči obsahu vysílání veřejnoprávní televize. V případě porušení objektivity nebo politické neutrálnosti ve vysílání veřejnoprávní televize může každý občan dát podnět k prošetření Radě pro rozhlasové a televizní vysílání, do jejíž kompetence právě posuzování míry neutrality vysílání spadá. V žádném případě nemá být obsah vysílání předmětem politizace v orgánech Poslanecké sněmovny PČR.

Česká televize musí být vždy v obsahu svého vysílání nezávislá na politicích, bez ohledu na to, kdo má většinu. Avšak školský výbor se dnes začal zabývat obsahem Zpráviček na dětském kanále ČT :D. Iniciátor usnesení Václav Klaus ml. a jeho podporovatelé z řad poslanců SPD a hnutí ANO vytvářejí dnes přijatým usnesením nepřijatelný nátlak na veřejnoprávní televizi. Právě tyto výpady vůči České televizi a jejímu řediteli přispívají ke zpolitizování obsahu vysílání a snaze dostat ředitele pod tlak tak, aby obsahem vyhověl některým parlamentním stranám. 
