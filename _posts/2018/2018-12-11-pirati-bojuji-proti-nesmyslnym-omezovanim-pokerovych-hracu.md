---
date:         2018-12-11
category:     blog
tags:         sněmovna celostátní
layout:       post
title:        "Piráti bojují proti nesmyslné restrikci českých pokerových hráčů"
image:        /assets/img/articles/2018/martinek-zed.jpg
author:       Mediální odbor
---

Praha, 11. prosince 2018 – Piráti nesouhlasí s diskriminací českých pokerových hráčů a proto se rozhodli podat pozměňovací návrh, kterým nerovnosti mezi hráči v rámci EU odstraní. Český hráč je nyní omezen vstupem do pokerového turnaje s předem stanovenou výší výhry (scheduled turnaje) tím, že musí počkat, dokud nebude složeno alespoň 50 % předem stanovené výše výhry. Toto pravidlo neplatí pouze pro kamenná kasina, ale i pro online turnaje. Český hráč, který se chce přidat do scheduled turnaje je tímto oproti ostatním hráčům do značné míry omezen. 

[Pozměňovací návrh k tisku daňového balíčku](http://www.psp.cz/sqw/text/orig2.sqw?idd=140295) pirátského poslance Tomáše Martínka řeší jak problematiku oněch 50 % předem stanovené výhry u scheduled turnajů, tak procentní výši výher, kterou smí provozovatel vyplatit. Hráči s českou IP adresou hrající online scheduled turnaj tak nebudou muset čekat, než bude složeno 50 % předem stanovené výhry, čímž dojde k narovnání jejich postavení oproti ostatním hráčům.

> Poslanec Martínek dodává: „Na online pokerových platformách, které mají českou licenci a odvádí zde i daně, nastává absurdní situace, kdy hráči z jiných zemí mohou hrát turnaje od začátku, zatímco hráči z Česka včetně turistů musí čekat na možnost přihlášení do turnaje do té doby, než bude splněna nesmyslná česká zákonná podmínka. Paradoxně to tak vede české hráče k obcházení zákona přes VPN nebo využívaním platforem bez licence, které české zákony nedodržují a neodvádějí za hráče z Česka daně do státního rozpočtu.“

Například právní zástupci v Česku licencované společnosti PokerStars uvádí, že se s obdobně přísnou legislativou v žádném jiném státě EU nesetkali, a to mají licenci v dalších 18 státech. Současný způsob blokování nelicencovaných platforem je neúčinný, protože se dá například pomocí VPN jednoduše obejít. Nevýhodou poté je, že hráč hraje hazard na serverech, které nemají českou licenci a neplatí daně českým úřadům. Tento návrh by měl pomoci zvýšit výběr daní a eliminovat šedou zónu.

Ve druhé části pozměňovacího návrhu chtějí Piráti zvýšit procento úhrnné výše všech vkladů, které nesmí provozovatel při vyplácení výher překročit a to z 95 % na 98 %. Toto omezení se týká jen turnajů z živých her, tedy de facto pokerových turnajů. Poker je tedy limitován více než např. ruleta, kde je odhadem vypláceno 97 % vkladů, nebo Blackjack či některé varianty kostek. Piráti zastávají názor, že poker by měl být regulován adekvátně k ostatním živým hrám. Nevidí tedy důvod, proč by měl podléhat přísnější regulaci.
