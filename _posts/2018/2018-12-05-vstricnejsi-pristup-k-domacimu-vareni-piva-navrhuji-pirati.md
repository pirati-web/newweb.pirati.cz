---
date:         2018-12-05
category:     blog
tags:         sněmovna legislativa
layout:       post
title:        "Piráti navrhli vstřícnější přístup k domácímu vaření piva"
image:        /assets/img/articles/2018/ondrej-polansky.jpg
author:       Ondřej Polanský
---

Praha, 5. prosince 2018 – Pirátští poslanci Ondřej Polanský a Radek Holomčík včera na plénu Sněmovny v rámci  projednávaných změn v daňových zákonech načetli návrh na změnu zákona o spotřebních daních. Cílem návrhu je odstranit zbytečné překážky při domácím nekomerčním vaření piva, tzv. domovarnictví, to totiž v současnosti zatěžuje bujná byrokracie i přísné limity. 

> „V debatách o pivu se zapomíná na ty nejmenší výrobce, tedy lidi, kteří si chtějí uvařit pivo doma pro svou vlastní spotřebu. Současný stav považujeme za špatný, protože neadekvátním způsobem zasahuje do práv lidí a nařizuje jim některé povinnosti, které mají logiku jen u komerčních producentů,“ uvedl jeden z autorů novely Pirát Ondřej Polanský.

Pirátský návrh zvyšuje množství piva, které je možné za rok na domácnost uvařit, a to z 200 na 2000 litrů. Dále odstraňuje povinnost ohlášky celní správy. Zachována má být povinnost domovarníků vést evidenci, ale zkrátí se doba povinné archivace z deseti na tři roky. V zákoně bude zachován zákaz prodeje doma vyrobeného piva. O tomto pirátském návrhu by se mělo hlasovat již za dva týdny.
