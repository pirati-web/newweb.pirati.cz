---
date:         2018-09-27
category:     blog
tags:         sněmovna podnikání
layout:       post
title:        "Piráti ve Sněmovně představí projekt „Založení firmy za jediný den“"
image:        /assets/img/articles/2018/spolecnost.jpg
author:       Ondřej Profant
---

Praha, 27. září 2018 – Piráti v pondělí 1. října 2018 pořádají sněmovní seminář k jejich dlouhodobému projektu „Založení firmy za jediný den“, na který pozvali poslance všech politických stran z dolní komory. Právě těm chtějí projekt, který má především pomáhat začínajícím podnikatelům, představit a získat pro něho podporu.

> „Založení firmy za jeden den je jedna z našich stěžejních priorit, na které jsme začali pracovat ještě před naším zvolením. Už před volbami jsme si vše vyzkoušeli a založili nejrychlejším zájemcům firmu plně online přes náš software. Nyní jsme připravili novelu legislativy, která opravdu umožní založit firmu přes internet během jednoho dne,“ uvedl pirátský poslanec Ondřej Profant, který legislativu představí. „V průběhu října představíme novou verzi aplikace, která bude na základě našeho návrhu vytvořena. A následně ji zveřejníme jako opensource, díky čemuž ji bude moci zdarma využít každý – a to i například Ministerstvo spravedlnosti ČR,” dodal. 

Webová aplikace, kterou Piráti vyvinuli umožňuje snadné a moderní vyplnění všech důležitých údajů online, namísto obíhání úřadů. Žádost je následně automaticky zpracována a všechny formality se vyřídí bez nutnosti zásahů začínajícího podnikatele. 

