---
date:         2018-09-19
category:     blog
tags:         sněmovna rozpočet
layout:       post
title:        "Komentář Mikuláše Ferjenčíka, místopředsedy Rozpočtového výboru, k návrhu rozpočtu: Schodek 40 miliard nepodpoříme, jsme ochotni jednat v případě razantních a smysluplných úspor"
image:        /assets/img/articles/2018/ferjencik-snemovna.jpg
author:       Mikuláš Ferjenčík
---

Praha, 19. září 2018 – Poslanecký klub Pirátů se shodl na tom, že schodek ve výši 40 miliard Kč ve Sněmovně nepodpoří. V době ekonomického růstu, obrovského nárůstu příjmů státního rozpočtu a v době minimální nezaměstnanosti považujeme vytváření takto vysokého deficitu za nerozumné. 

Hlavní slabina rozpočtu je, že za ním není žádný plán. Vládou schválený rozpočet neobsahuje části, kterými by vláda směřovala k modernizaci státu a ekonomiky. Místo toho rozhazuje peníze slevami na jízdné místo efektivnějších opatření, jako je podpora hromadné dopravy. Prioritou Pirátů je větší důraz na financování vědy a výzkumu, zvláště při porovnání těchto výdajů s průměrem v Evropské unii. Extrémně nákladný provoz státu je potřeba zlevnit pomocí digitalizace. V dalším čtení se zaměříme i na problematiku dotací do sportu, které v tuto chvíli rozdělují lidé s pochybnou pověstí, jako pravomocně odsouzený podvodník Karel Březina, nebo trestně stíhaní bafuňáři Jansta s Peltou.  

Premiér Andrej Babiš na tiskové konferenci zmínil, že návrh rozpočtu je plánem, nikoliv reálným plněním. Tím ovšem říká, že vláda není schopná realizovat část svých investic – už předem počítá s tím, že některé nesplní. Z pohledu Pirátů je potřeba zlepšovat schopnost ministerstev realizovat plánované projekty a sestavit realistický rozpočet. Není správné navrhovat rozpočet, který vláda nehodlá dodržet. V průběhu dalšího projednávání rozpočtu budeme prosazovat razantní úspory, minimálně ve výši 10 miliard korun. 
