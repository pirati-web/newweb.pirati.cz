---
date:         2018-11-02
category:     blog
tags:         sněmovna legislativa finance
layout:       post
title:        "Piráti iniciovali mimořádnou schůzi Sněmovny k platům politiků"
image:        /assets/img/articles/2018/michalek.jpg
author:       Jakub Dušánek
---

Praha, 2. listopadu 2018 – Piráti dnes spolu s poslanci SPD iniciovali mimořádnou schůzi, která se bude věnovat navýšení platů politiků. Pokud se nestihne projednat zákon, který má nárůst platů zbrzdit, dostanou ústavní činitelé od 1. ledna 2019 o 20 % vyšší plat. Piráti budou navíc prosazovat i to, aby se platy politiků odvíjely od průměrných platů v celé ekonomice, nikoliv jen ve státním sektoru. Kromě toho Piráti trvají na tom, aby pro politiky platila také pravidla o nemocenské.

> „Na konkrétních návrzích spolupracujeme se všemi politickými stranami, které voliči zvolili do Poslanecké sněmovny,“ uvedl předseda klubu pirátských poslanců Jakub Michálek k faktu, že svolání mimořádné schůze prosadili Piráti s SPD a optimisticky dodal, že je podle něj reálné úpravu přijmout: „Musíme však konat rychle. Mrzí mě, že předseda poslanců ANO Jaroslav Faltýnek porušil slib projednat tento bod na listopadové schůzi. Vláda ANO doufala, že získá politické body a omezení platů politiků navrhla, ale poslanci ANO ho v praxi ve Sněmovně blokují.“
