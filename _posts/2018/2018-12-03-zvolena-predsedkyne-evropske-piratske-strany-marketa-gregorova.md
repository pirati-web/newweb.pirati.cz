---
date:         2018-12-03
category:     blog
tags:         celostátní
layout:       post
title:        "Čeští Piráti uspěli v předsednictvu Evropské pirátské strany. Markéta Gregorová byla zvolena předsedkyní"
image:        /assets/img/articles/2018/marketa-gregorova.jpg
author:       Mediální odbor
---


Praha, 3. prosince 2018 – Tento víkend 1. a 2. prosince se v islandském Reykjavíku setkali zástupci pirátských stran z celé Evropy na každoročním zasedání Evropské pirátské strany. Kromě projednávání budoucnosti organizace i Pirátů v Evropě a nadcházejících evropských voleb proběhla také volba předsednictva. Předsedkyní se stala Pirátka Markéta Gregorová, poslanec Mikuláš Peksa je místopředsedou.

Za Českou republiku se vedle Gregorové a Peksy zúčastnil zasedání i poslanec František Kopřiva, který oficiálně reprezentoval Mladé evropské Piráty, jichž je předsedou. V každoroční volbě předsednictva Evropské pirátské strany čeští Piráti významně uspěli – z původně místopředsednické pozice byla Markéta Gregorová zvolena předsedkyní a Mikuláš Peksa se z člena předsednictva stal místopředsedou.

> „V posledním roce jsme v rámci Evropské pirátské strany pracovali primárně na společném programu do eurovoleb, konsolidaci fungování organizace či mediální strategii,“ hodnotí roční působení v předsednictvu Markéta Gregorová. „Znovuzvolení, a to dokonce na předsednickou pozici, si nesmírně vážím a vnímám to jako potvrzení, že jsem odváděla doposud dobrou práci.“ 

> Místopředseda Pirátů Mikuláš Peksa k tomu dodává: „Nyní se budeme primárně soustředit na volby do Evropského parlamentu, které proběhnou v květnu. Průzkumy v jednotlivých zemích ukazují, že by mohlo uspět více pirátských stran, což budeme reflektovat jak v rámci práce v Evropské pirátské straně, tak v naší povolební strategii pro eurovolby. Chceme nastavit co nejužší spolupráci s ostatními Piráty a vzájemně se podporovat v Evropském parlamentu.“  

Evropská pirátská strana je nadnárodní organizace zastřešující pirátské strany v Evropě, a to včetně těch, které působí v nečlenských zemích Evropské unie. Strany se o víkendu sešly na Islandu – v zemi s druhou nejúspěšnější pirátskou stranou v národním parlamentu. V minulosti se setkání uskutečnilo například v Praze či Bruselu.
