---
date:         2018-12-17
category:     blog
tags:         sněmovna legalizace konopí
layout:       post
title:        "Piráti: Vláda potvrdila svůj zpátečnický pohled na pěstování a využití konopí"
image:        /assets/img/articles/2018/vymazal-tomas1.jpg
author:       Tomáš Vymazal
---
 
Praha, 17. prosince 2018 – Vláda dnes odmítla pirátský návrh upravující pravidla pro pěstování a využití konopí, pod kterým byli kromě poslaneckého klubu Pirátů podepsáni také poslanci dalších pěti sněmovních stran, včetně vládního hnutí ANO a ČSSD. 

>„Vládní argumenty proti našemu návrhu bohužel operují s prastarými domněnkami o represi psychotropních látek, jde o zcela zpátečnický pohled. Piráti budou nadále hledat podporu mezi poslanci všech parlamentních stran a zaměří se na řešení faktických a relevantních připomínek na adresu našeho návrhu,” uvedl pirátský poslanec Tomáš Vymazal.

Vládní kritika poukazuje na údajnou nezodpovědnost vůči sousedům v Schengenském prostoru, údajný rozpor se čtyřmi cíli protidrogové strategie a údajná nová zdravotní rizika. Tato tvrzení však Piráti důrazně odmítají. 

> „EU i česká protidrogová strategie předpokládá zaměření na minimalizaci rizik. Naším cílem je postupně vytlačit rizikový černý trh,” řekl Vymazal a dodal: „Problémy v rámci Schengenu pirátský návrh nepřinese, to naznačuje i případ Nizozemí, kde došlo k výraznému uvolnění represe. Další ze zemí Schengenského prostoru bude Lucembursko, které konopí zlegalizuje úplně.”

Pirátský návrh má za cíl legalizovat faktické chování více než 550 000 Čechů, kteří jsou jinak bezúhonní a nepředstavují pro společnost riziko. Statistika ze zemí, které podobný krok učinily, ukazuje, že spotřeba konopí nevzroste. V kontextu legálního stavu má stát také mnohem výhodnější pozici při šíření informací o možných rizicích a bezpečných přístupech ke konzumaci dané psychotropní látky.
