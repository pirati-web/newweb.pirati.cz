---
date:         2018-10-08
category:     blog
tags:         volby
layout:       post
title:        "Pirátští zastupitelé uspěli v desítkách měst a budou prosazovat otevřené radnice"
image:        /assets/img/articles/2018/volebni-stab-komunal.jpg
author:       Jakub Dušánek
---

 
Praha, 8. října 2018 – Uplynulý volební víkend překreslil politickou mapu měst a obcí České republiky. Do zastupitelstev se dostalo i 358 Pirátů a kandidátů na pirátských listinách. To je víc než desetinásobek zastupitelů, které Piráti získali v roce 2014. Ve velkých městech uspěli Piráti v Praze, kde skončili druzí, stejně jako v Plzni. Třetí místo obsadili v Ústí nad Labem, v Olomouci nebo v Pardubicích. Do druhého kola senátních voleb postoupili tři kandidáti Pirátů v Praze: Eva Tylová, Libor Michálek a Lukáš Wagenknecht.
 
> „Děkujeme voličům za důvěru, kterou do nás vložili. Nejenom v Praze, ale po celé republice. Naše programové priority platí pro všechny úrovně státní správy. Budeme je prosazovat ve všech městech a obcích. Konkrétně je to zrušení trafik v městských firmách, zveřejňování smluv, transparentní účty a také digitalizace, která nebude vysávat kapsy, ale bude občanům sloužit. A samozřejmě platí povolební strategie jednotlivých místních uskupení a obecná zásada nevytvářet koalice s extremisty a korupčníky,“

uvedl Ivan Bartoš, předseda Pirátů.
 
Komunálních voleb se na pirátských kandidátkách zúčastnilo téměř 3 tisíce kandidátů na 165 kandidátních listinách. V senátních volbách reprezentovalo pirátské barvy 13 kandidátů. V předvolební kampani sázeli Piráti především na práci dobrovolníků, příznivců, členů a samotných kandidátů. I díky tomu vložili do kampaně jen zlomek částky oproti jiným parlamentním stranám. Celkem 14 milionů korun vyhrazených na komunální i senátní volby je opět transparentně zaneseno v pirátském účetnictví a každý zájemce si může jednotlivé položky vyhledat na webových stránkách Pirátů.
