---
date:         2018-09-12
category:     blog
tags:         komentář
layout:       post
title:        "Nechci odvádět svoji práci polovičatě a kumulovat funkce, kterým nemůžu dát plné nasazení"
image:        /assets/img/articles/2018/tresnak.jpg
author:       Petr Třešňák
---

Praha, 12. září 2018 – K dnešnímu dni jsem hejtmance Karlovarského kraje Janě Mračkové Vildumetzové odeslal svou rezignaci na mandát zastupitele. Hlavním důvodem, který mě k odstoupení z pozice neuvolněného zastupitele Karlovarského kraje vedl, je dodržování jednoho z hlavních témat Pirátské strany, kterým je boj s kumulací funkcí a především odměn za ně.

Z mého pohledu je pozice krajského zastupitele dlouhodobě neslučitelná s prací poslance. Je bez debat, že obě funkce jsou odborně i časově skutečně velmi náročné. Jsem přesvědčen, že věnovat se rodině, krajským tématům a k tomu těm celostátním by znamenalo něco šidit. 

Dva roky strávené v krajském zastupitelstvu rozhodně nebyl ztracený čas. Piráti měli pro vznik krajské koalice několik důležitých témat. Pro mne nejvyšší prioritu mělo zdravotnictví a školství. Po proběhlých diskuzích o středním školství se povedlo obhájit zachování všech tříd Gymnázia a obchodní akademie Mariánské Lázně. Povedlo se nám také ve spolupráci s hejtmankou vyjednat navýšení finančního příspěvku kraje pro zachování pohotovosti v Mariánských lázních.

Během dvou let jsem se snažil, aby Mariánskolázeňská nemocnice mohla být zařazena do sítě krajských nemocnic. Ačkoli to trvalo téměř dva roky, tak až nyní se rýsuje alespoň možnost prodloužení doby pohotovosti na 24h, což prospěje celému Mariánskolázeňsku a jsem velmi rád, že můj apel byl vyslyšen a je i součástí povolební strategie našich koaličních partnerů z ANO. Je tak jasně vidět, že účast Pirátů na krajském zastupitelstvu je velmi pozitivní pro všechny občany našeho města. 

Novou krajskou zastupitelkou za Pirátskou stranu se stává Markéta Monsportová, které přeji pevné nervy a hodně nejen zastupitelských úspěchů.

> „Děkuji Petrovi za odvedenou práci a velmi ráda na ní navážu svou prací na dostupné zdravotní péči pro obyvatele našeho kraje, zachování rozsahu středního školství v maximální možné míře a také dokončení koncepce cestovního ruchu tak, abychom podpořili náš kraj,” říká Markéta Monsportová, nová zastupitelka za Pirátskou stranu v zastupitelstvu Karlovarského kraje. 
