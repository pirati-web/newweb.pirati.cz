---
date:         2018-09-17
category:     blog
tags:         sněmovna zdravotnictví
layout:       post
title:        "Jak přistoupit k otázce tradiční čínské medicíny? Piráti uspořádali kulatý stůl ve Sněmovně"
image:        /assets/img/articles/2018/seminar-tcm.jpg
author:       Andrea Mádlová
---

Praha, 17. září 2018 – Pod záštitou pirátských poslankyň Dany Balcarové a Olgy Richterové uspořádali Piráti v pátek 14. září 2018 kulatý stůl k senátorské novele zákona o způsobilosti k výkonu zdravotnických povolání, která řeší tradiční čínskou medicínu a její místo v českém lékařském právu. Konkrétně tato novela vyškrtává dvě současná povolání – terapeuta čínské medicíny a specialistu čínské medicíny.

> „Na senátní půdě bylo navrženo vyškrtnutí tradiční čínské medicíny ze zdravotních oborů. Piráti stojí za názorem, že se jedná o natolik komplexní téma, že široká debata s odborníky je nezbytná. Věříme, že v této věci nepomáhá černobílý pohled a je nutné se na otázku alternativní medicíny dívat konstruktivně, s ohledem na data i potřeby a práva pacienta,” 

uvedla Olga Richterová, členka Výboru pro zdravotnictví.

K jednomu stolu zasedli zástupci z Ministerstva zdravotnictví ČR, Komory tradiční čínské medicíny, České lékařské společnosti Jana Evangelisty Purkyně i odborníci na lékařské právo ze široké veřejnosti.

Diskuse se zúčastnil také pirátský garant zdravotnictví Zdeněk Hřib, který prezentoval pohled Pirátů.

> „Musíme chránit právo volby, ale zároveň poskytnout možnost rozlišit vystudované zdravotníky od amatérských léčitelů, kteří nemusí rozpoznat akutní charakter potíží a můžou zdraví občanů dokonce ohrozit,”

zmínil Hřib.

V diskuzi zejména ze strany Ministerstva zdravotnictví zaznělo, že téma by mnohem lépe řešil komplexní nový zákon o alternativní léčbě, který mají v interním připomínkovém řízení a předložit by ho měli na konci října. Zástupci čínské medicíny představili studijní obory na západních univerzitách a praktické využití v konkrétních medicínských oblastech (tišení bolesti, podpůrná léčba).

> „Stát má pacientům poskytnout bezpečné prostředí a současně umožnit možnost volby léčby. Toto je pro mě velmi důležité, a proto se těším na novelu zákona o alternativní léčbě, kterou Ministerstvo zdravotnictví do měsíce předloží," 

pronesla jako závěrečné slovo pirátská poslankyně Dana Balcarová.

[Zápis z pátečního setkání ve formátu pdf](https://www.pirati.cz/assets/pdf/zápis_TČM.pdf).
