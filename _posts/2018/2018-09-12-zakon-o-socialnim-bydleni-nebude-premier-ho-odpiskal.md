---
date:         2018-09-12
category:     blog
tags:         sněmovna bydlení
layout:       post
title:        "Premiér odpískal zákon o sociálním bydlení. Dlouhodobé řešení problémů s byty nenabídl"
image:        /assets/img/articles/2018/ivan-olga.jpg
author:       Ivan Bartoš
---

Praha, 12. září 2018 - Premiér Andrej Babiš se rozhodl “odpískat” zákon o sociálním bydlení, ale dlouhodobé řešení problémů s bydlením, které pálí statisíce lidí, nenabídl. Proč už neplatí programové prohlášení vlády se ptají poslanci Pirátů Ivan Bartoš a Olga Richterová, kteří se dlouhodobě věnují problematice dostupného a sociálního bydlení.

> „Pracovních skupin i odborných setkání jsme se já i místopředsedkyně Pirátů Olga Richterová osobně účastnili. Na téma dostupného bydlení i připravované legislativy původního zákona o sociálním bydlení jsme uspořádali či se zúčastnili i několika expertních panelů za účasti desítek specialistů, zástupců měst a obcí, včetně zástupců MMR i MPSV,” zdůrazňuje Ivan Bartoš.

> „Z komplexního problému, který se dotýká v širším kontextu statisíců našich spoluobčanů, se náhle stal investiční program, který nereflektuje potřebu koncepčního postupu zvyšování dostupnosti bydlení ani souvisejících sociálních služeb a práce,” dodává Olga Richterová.

Právě otázka sociální a komunitní práce je klíčová pro dlouhodobé řešení a účinnost boje proti obchodu s chudobou. Proto Piráti vždy apelovali právě na spolupráci obou ministerstev a celkovou součinnost v rámci sociálního systému. Obracejí se proto v souvislosti s pondělním jednáním premiéra Andreje Babiše na MPSV s konkrétními dotazy týkajícími se skutečného řešení dané problematiky.
