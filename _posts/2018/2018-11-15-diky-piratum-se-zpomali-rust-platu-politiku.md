---
date:         2018-11-15
category:     blog
tags:         sněmovna legislativa
layout:       post
title:        "Díky snaze Pirátů dojde ke zpomalení růstu platů politiků"
image:        /assets/img/articles/2018/zasedaci-sal-psp.jpg
author:       Mediální odbor
---

Praha, 15. listopadu 2018 – Sněmovna dnes díky dlouhodobému tlaku Pirátů, kteří iniciovali mimořádnou schůzi, projednala bod týkající se platů politiků a schválila vládní návrh zpomalující růst platů. Pokud by k projednání bodu nedošlo, platy poslanců by se automaticky od příštího roku navýšily o 20 procent. Piráti navíc prosazovali i to, aby se platy politiků odvíjely od průměrných platů v celé ekonomice, nikoliv jen ve státním sektoru a trvali na tom, aby pro politiky platila také pravidla o nemocenské. Tyto pirátské návrhy Sněmovna zamítla.

Předseda poslaneckého klubu Pirátů Jakub Michálek upozornil na problémy, které mohou neúměrné zvýšení platů provázet: 

> „Poslanci nemají mít absurdně vysoké platy, odtrhli by se od běžných občanů. Stali by se elitou, která zastupuje zájmy vysokopříjmových skupin. A někdy nám to tady tak i funguje.”  V následující debatě pak představil návrh Pirátů: „Jsme proto, aby platy nerostly podle státního sektoru, protože to mohou politici ovlivňovat tím, že budou zvyšovat platy úředníků a podobně. Navrhujeme, aby byly navázány na prosperitu celé naší země, tedy na ekonomický sektor.”

> „My jako Pirátská strana jsme ochotni uspořádat kulatý stůl a do budoucna vyřešit to, aby se odměny a platy politiků odvíjely od celé podnikatelské sféry. Proto jsem vás chtěl poprosit, abychom se s tím konečně jednou provždy vypořádali a nikdo z veřejnosti nemohl mít námitky proti tomu, že si politici jakýmkoliv způsobem zvyšují platy,” 

dodal Michálek ke kritice některých poslanců, že politici opět zasahují do výše svých vlastních platů.
