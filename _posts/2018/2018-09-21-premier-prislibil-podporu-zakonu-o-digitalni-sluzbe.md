---
date:         2018-09-21
category:     blog
tags:         komentář
layout:       post
title:        "Michálek: Premiér přislíbil podporu zákonu o digitální službě"
image:        /assets/img/articles/2018/michalek.jpg
author:       Jakub Michálek
---

Praha, 21. září 2018 - Dnes jsem se sešel s předsedou vlády Andrejem Babišem a vládním zmocněncem pro digitalizaci Vladimírem Dzurillou, abychom prodiskutovali můj pozměňovací návrh, který zavádí povinný elektronický spis na velkých úřadech od roku 2021, a zákon o právu na digitální službu. Ten přispěje k revoluci v digitalizaci státu, a proto jsem rád, že této myšlence premiér a vládní zmocněnec pro digitalizaci vyjádřili svou podporu. Věřím, že tato podpora nám pomůže při prosazení obou návrhů ve Sněmovně a o digitalizaci veřejné správy se přestanou vést pouhé debaty, ale skutečně se začne něco měnit k lepšímu.

Vláda nyní pracuje na analýzách a zřízení cloudového úložiště pro státní správu. Proto jsem premiéra seznámil se svým návrhem k [elektronickému oběhu spisů](https://www.pirati.cz/tiskove-zpravy/michalek-elektronicke-spisy-od-roku-2021.html). Od roku 2021 by si je podle něho úřady musely posílat elektronicky a z trhu by zmizely nekvalitní spisové služby, které nesplňují národní standard. Za provoz spisových služeb dává veřejná správa 6 miliard korun ročně. Pokud pozměňovací návrh projde, budou moci občané nahlížet do spisů z domova a vyřizování věcí se zrychlí. Navíc uspoříme náklady na poštu a nebudou ze spisů mizet dokumenty. Návrh projednává sněmovna a obávám se, že ho nejvíc budou torpédovat dodavatelé IT systémů nesplňujících zákonné standardy. 

Ze schůzky také vyplynulo, že podporu vládního zmocněnce pro digitalizaci, a díky tomu i premiéra, má návrh zákona o právu na digitální službu. Právě k tomuto zákonu Ivan Bartoš tento týden inicioval [schůzku](https://www.pirati.cz/tiskove-zpravy/zakon-pravo-na-digitalni-sluzbu-ma-podporu-snemovny.html), kde tento návrh páteřního zákona elektronizace veřejné správy projednali zástupci parlamentních stran. Tento nový zákon má občanům garantovat možnost komunikovat se státem digitálně, a to do 5 let od schválení. To by nás opět posunulo o krok blíže k realitě nového tisíciletí. 

<iframe width="560" height="315" src="https://www.youtube.com/embed/v4Gwx4apIdo" frameborder="0" allow="autoplay; encrypted-media" allowfullscreen></iframe>

