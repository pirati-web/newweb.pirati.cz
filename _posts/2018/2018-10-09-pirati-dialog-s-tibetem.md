---
date:         2018-10-09
category:     blog
tags:         zahraničí
layout:       post
title:        "Piráti prohlubují dialog s tibetskými zástupci"
image:        /assets/img/articles/2018/tibet-schuzka.jpg
author:       Mediální odbor
---


Praha, 9. října 2018 - Piráti stáli u zrodu Parlamentní skupiny přátel Tibetu. Ta dnes zahájila svou činnost u příležitosti přijetí předsedy tibetské exilové vlády Lozanga Sanggjäa na půdě parlamentu. Setkání proběhlo v Zeleném salonku v Kolovratském paláci na Praze 1. Na stejném místě, kde před dvěma lety proběhlo přijetí Jeho Svatosti Dalajlámy.

> „Mám radost, že se nám na půdě parlamentu podařilo vytvořit nadstranickou platformu, díky které můžeme šířit osvětu a po vzoru dalších evropských parlamentů podpořit Tibeťany. Česká zahraniční politika je jednostranná ve prospěch čínského režimu. My podporujeme dialog a skutečné řešení problémů tibetské oblasti,“ 

říká pirátský poslanec František Kopřiva, předseda skupiny.

Parlamentní skupina plánuje jménem svých členů pořádat semináře o místních problémech, vernisáže prezentující jedinečnost a svébytnost tibetského regionu a umožnit dialog s tibetskými osobnostmi. Čínská lidová republika vede politiku potlačování tibetské kultury, náboženských praktik a infrastrukturními zásahy přispívá k trvalému poškozování životního prostředí v Tibetu.

> „Jako alarmující vnímám devastaci životního prostředí v Tibetu, který je zásobárnou vody pro velkou část Asie a lákavým zdrojem nerostného bohatství pro čínské těžaře. Je třeba o situaci mluvit a parlamentní skupina pro Tibet je to správné místo, kde můžeme začít,“

dodává pirátská poslankyně Dana Balcarová, která společně s Františkem Kopřivou, Markem Bendou z ODS a senátorkou Jitkou Seitlovou skupinu zorganizovala.

Mimo členy parlamentní platformy se přijetí zúčastnili zástupci nadace Forum 2000, která návštěvu zprostředkovala, zástupci předních českých organizací podporujících Tibet a někteří zahraniční hosté týdenní konference Fora 2000. Ještě před samotnou akcí navštívil Lozang Sanggjä osobně pirátský poslanecký klub, na němž se setkal s předsedou  Ivanem Bartošem a pirátskými zástupci skupiny. Aktivity Pirátů ve věci Tibetu nastartovala březnová návštěva zástupce tibetské kanceláře pro střední Evropu Ngodupa Dorjeeho v Poslanecké sněmovně PČR.

