---
date:         2018-08-16
category:     blog
tags:         vláda
layout:       post
title:        "Vládní zmocněnec pro IT a digitalizaci potvrdil aktivní zapojení Pirátů do pléna RVIS i pracovních skupin k digitalizaci"
image:        /assets/img/articles/2018/bartos-profant-dzurilla.jpeg
author:       Jakub Dušánek
---


Praha, 16. srpna 2018 – Vládní zmocněnec pro IT a digitalizaci Vladimír Dzurilla potvrdil zapojení Pirátů do RVIS (Rada vlády pro informační společnost). K dohodě došlo na dnešním odpoledním setkání předsedy Pirátů Ivana Bartoše a poslance Ondřeje Profanta. Na základě vzájemné dohody se budou Piráti účastnit plenárního zasedání RVIS. Experti strany se rovněž zaměří na akční plán pro zavedení otevřeného softwaru na úřadech.

> „Vážíme si toho, že si pan Dzurilla udělal čas a měl zájem s námi téma digitalizace znovu důkladně konzultovat, zejména pak další fáze, které budou po schválení koncepce vládou následovat. Máme skupinu expertů, a to jak na úrovni poslanců, tak i oborových specialistů, které chceme uplatnit. Proto oceňujeme příslib pana Dzurilly k účasti v orgánech RVIS, jakmile budou vládou oficiálně zřízeny,” 

uvedl Ivan Bartoš.

Piráti už před setkáním obdrželi dokumenty, které shrnují projekt Digitální Česko. Ten je rozdělen do tří oblastí: Česko v digitální Evropě se obrací směrem k EU a jejím cílem je aktivní role ČR při vytváření digitálně přívětivé legislativy EU; Informační koncepce ČR má zlepšit přístup občanů k on-line službám či zefektivnit práci zaměstnanců veřejné správy; Koncepce Společnosti 4.0 se věnuje vědě, výzkumu, inovacím, vzdělávání a dalším klíčovým aspektům pro přechod na digitalizovanou ekonomiku.

> „Dokumenty předložené vládě, které jsme prostudovali, jsou vypracované odborně a přehledně. Vzhledem k tomu, že v ČR existuje mnoho tlustých koncepcí a nejen v digitalizaci „skutek utek“, věnovali jsme značnou část jednání plánům realizace a roli jednotlivých ministerstev. Je třeba mít jasný harmonogram zavádění změn a jasné rozdělení pravomocí celého projektu Digitální Česko, jeho tří podoblastí i dílčích úkolů. Piráti, kterým je velmi blízká oblast otevřeného softwaru, se proto po dohodě s vládním zmocněncem zaměří na vypracování plánu pro využití opensource softwaru ve veřejné správě,“ 

uvedl Ondřej Profant, který je předsedou sněmovního Podvýboru pro e-Government.

Piráti nyní čekají na vypořádání připomínek k dokumentům a na následné jednání vlády. Ta má celou koncepci schválit začátkem září.
