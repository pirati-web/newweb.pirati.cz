---
date:         2018-09-20
category:     blog
tags:         legislativa
layout:       post
title:        "Vláda nechce, aby zákonodárci přišli o možnost vykonávat servisní a manuální práce na ministerstvech"
image:        /assets/img/articles/2018/lipavsky.jpg
author:       Mediální odbor
---

Praha, 20. září 2018 – Vláda Andreje Babiše vydala zamítavé stanovisko k návrhu zákona poslance Pirátů Jana Lipavského. Zákon označovaný jako Lex Poche měl zabránit kumulaci funkcí tak, aby europoslanci nemohli současně pracovat ve státní správě. Podle vlády je ale pirátský návrh moc přísný. Legislativcům by zabránil vykonávat například pomocné, servisní či manuální práce. Lipavský proto poslal otevřené dopisy všem ministerstvům, aby zjistil, kolik zákonodárců v současné době pro ministerstva podobné činnosti vykonává. 
 
> „Pokud jeden člověk vykonává funkce spadající do zákonodárné i výkonné složky státní moci, dochází k porušování základního demokratického principu dělby moci. Ale to očividně naší vládě jako spousta jiných věcí vůbec nevadí,” 

říká Lipavský. Za nejbizarnější považuje výčet činností, které by dle vládního stanoviska neměly být zákonodárcům – tedy poslancům, europoslancům i senátorům – upírané: 

> „Vládní stanovisko zcela vážně argumentuje tím, že navrhovaná úprava dopadá i na pomocné, servisní či manuální práce, které by mohli zákonodárci vykonávat.“
 
Lipavský se proto rozhodl detailně seznámit s tím, jak by tzv. Lex Poche dopadl na zákonodárce. 

> „Posílám na všech 16 ministerstev otevřené dopisy. Ptám se ministrů, kolik zákonodárců u nich pracuje a jaká je jejich náplň práce. Kromě toho mě zajímá i míra poptávky ministerstev po zaměstnancích z řad českých legislativců,” 

uzavírá Lipavský.
