---
date:         2019-06-19
category:     blog
tags:         celostátní sněmovna legislativa spravedlnost-a-justice
layout:       post
title:        "Piráti, ODS a KDU-ČSL představují návrh novely zákona o státním zastupitelství"
image:        /assets/img/articles/2019/michalek99.jpg
author:       Mediální odbor
---


Praha 19. června 2019 - Kvůli tomu, že ministryně spravedlnosti odmítla úzkou novelu a hrozí, že žádný návrh nebude do voleb přijat, předkládají Piráti, ODS a KDU-ČSL vlastní užší návrh novely zákona o státním zastupitelství, který zaručí nezávislost státního zastupitelství. Na návrhu se podílela platforma Rekonstrukce státu a byl konzultován s Nejvyšším státním zastupitelstvím a Unií státních zástupců. 

> „Návrh zákona o státním zastupitelství vychází z tezí prezentovaných u kulatého stolu. Vycházíme tak vstříc legitimnímu požadavku občanů v ulicích, kteří se obávají zásahů do nezávislosti justice. Oproti návrhu TOP 09 a STAN tento návrh, který předkládám společně s Martinem Kupkou a Markem Výborným, zohledňuje připomínky vlády a odborné veřejnosti. Má také podporu Nejvyššího státního zástupce a Unie státních zástupců. Zároveň řeší některé nedostatky, které v původním návrhu byly, například chybějící možnost opakování výkonu funkce některými vedoucími státními zástupci, doplnění podmínek pro jmenování a zejména postupná obměna státních zástupců každý rok. Po projednání s panem poslancem Bendou, byly provedeny změny ve vztahu ke kvalifikačním předpokladům vedoucích státních zástupců,” komentuje návrh zákona předseda poslaneckého klubu Pirátů Jakub Michálek.

Poslanec Jakub Michálek opakovaně vyzval ministryni spravedlnosti Marii Benešovou, aby představila slibovanou novelu zákona o státním zastupitelství, která zaručí nezávislost nejvyšších státních zástupců. Ministryně již před měsícem veřejně slíbila zástupcům poslaneckých klubů, odborníkům i veřejnosti, že tuto novelu předloží na vládu nejpozději do konce června. 

> „Na paní ministryni Benešovou jsem se obrátil i prostřednictvím interpelace, aby sdělila, kdy slibovanou novelu zákona předloží. Zároveň jsem paní ministryni požádal o připomínky k našemu návrhu zákona, ke které zaslala nesouhlasné stanovisko. Slíbila předložit komplexní návrh, který už neprošel sedmi ministrům před ní, a proto bychom teď raději postupovali tzv. na jistotu. Proto jsme se rozhodli návrh zákona předložit před vládou. Jako konstruktivní opozice podporujeme všechny návrhy, které tento problém vyřeší, bez ohledu na předkladatele,” dodává Michálek.



* [Platné znění s vyznačením navrhovaných změn](https://pirati.cz/assets/pdf/Navrh novely - statni zastup itelství - platné znění .pdf)
* [Návrh novely zákona o státním zastupitelství](https://pirati.cz/assets/pdf/Navrh novely - statni zastu pitelství - para znění .pdf)
* [Srovnání návrhu Pirátů a TOP 09](https://pirati.cz/assets/pdf/Srovnani navrhu Pirat ů a TOP09 - List 1.pdf)
