---
date:         2019-02-26
category:     blog
tags:         sněmovna informatika
layout:       post
title:        "Piráti přišli s návrhem, který usnadní přechod mezi telefonními operátory"
image:        /assets/img/articles/2019/data.jpg
author:       Mediální odbor
---

Praha, 26. února 2019 - Piráti dnes představili návrh změny zákona o elektronických komunikacích, který má usnadnit vypovězení smlouvy u operátora a zjednodušit tak přechod mezi telefonními operátory. Navrhují snížit smluvní poplatek při odstoupení od smlouvy ze stávajících dvaceti procent na pět procent, protože právě tento poplatek podle nich patří mezi hlavní překážky pro změnu operátora. Motivací Pirátů je cesta k usnadnění vstupu čtvrtého operátora na český trh, což má zlepšit konkurenční prostředí v zemi a dlouhodobě snížit ceny tarifů v ČR.

> „Zatímco ve zbytku Evropy lidé volají a používají data za často i násobně nižší ceny, v ČR jsme podle mnoha statistik nejdražší v Evropě. Zatímco v ČR zaplatíme v současnosti například za 4 GB 800 Kč, v Itálii můžete mít 40 GB za 180 Kč,“ uvedl předseda Podvýboru pro ICT a telekomunikace Pirát Martin Jiránek. „A aby toho nebylo málo, lidé musí při předčasném přechodu k jinému operátorovi platit za vypovězení smlouvy často i částky v tisících korun. Není divu, že se jim do toho nechce, a tak mnohdy raději místo změny zůstanou u stávajícího operátora,” dodal.

Piráti mají pro svůj návrh přislíbenou podporu hnutí ANO a ODS. Kromě snížení smluvního poplatku při změně operátora chtějí Piráti řešit další změny – zrychlení přechodu mezi operátory ze současných 10 dní na 2 dny, postup při změně operátora tzv. one stop shop a pozici malých podnikatelů a živnostníků.

> „Chceme vytvořit příznivé podmínky pro vstup čtvrtého operátora na náš trh tak, aby bylo Česko atraktivní pro zahraniční firmy, tedy potenciální operátory. Apelujeme na Ministerstvo průmyslu ČR a předsedu vlády Andreje Babiše, aby konečně začali jednat, protože zde bylo roky ticho po pěšině. Místo schůzky s třemi českými operátory, kterou chystá, by měl premiér objíždět Evropu a scházet se s operátory. Bohužel dobrou práci neodvádí ani paní ministryně Nováková a ukazuje se, že pan Babiš není dobrý manažer, protože není schopen zajistit řešení celé situace,“ zdůraznil předseda poslaneckého klubu Jakub Michálek. 
