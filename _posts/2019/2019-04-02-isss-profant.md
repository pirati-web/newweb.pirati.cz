---
date:         2019-04-02
category:     blog
tags:         celostátní digitalizace
layout:       post
title:        "Pirát Profant diskutoval se zástupci samospráv o Akčním plánu pro zavedení otevřeného softwaru na úřadech"
image:        /assets/img/articles/2018/ondrej-profant1.jpg
author:       Mediální odbor
---

Hradec Králové, 2. dubna 2019 – Pirátský poslanec a předseda Podvýboru pro eGovernment Ondřej Profant dnes na konferenci Internet ve státní správě a samosprávě (ISSS) v Hradci Králové diskutoval se zástupci samospráv o Piráty připraveném Akčním plánu pro zavedení otevřeného softwaru na úřadech. Dokument obsahuje praktický postup a podklady pro ministerstva a jejich úřady i zastupitele v obcích a městech, aby se dokázali orientovat v problematice otevřeného softwaru a věděli, jak v této oblasti postupovat.

> „Akční plán řeší dvě úzce související témata. Prvním je uzamčení k jednomu dodavateli, tzv. vendor lock-in, což je nežádoucí stav, kdy instituce nemá na výběr a musí kupovat software pouze od jednoho dodavatele. To narušuje hospodářskou soutěž a z důvodu absence konkurence vede k zcela nepřiměřeným cenám a obvykle i softwaru nevalné kvality. Druhým tématem je nasazování softwaru s otevřeným zdrojovým kódem, což je cesta, jak se právě vendor lock-inu zbavit. Navíc je to nejsnazší způsob, jak sdílet software mezi více institucemi, což je jistě žádoucí stav v momentě, kdy se mnoho činností veřejné správy opakuje,” představil akční plán Profant.

> „Nasazení open source softwaru i open hardwaru přináší také záruky v oblasti kybernetické bezpečnosti. Za českého průkopníka v této oblasti bychom mohli označit například sdružení CZ.NIC, které se intenzivně věnuje vývoji již druhé generace otevřeného routeru Turris, který dále využívá jako prvek systému včasného upozornění na kybernetické hrozby. Dnes zde na konferenci ostatně vystavují,” uvedl Profant.
