---
date:         2019-12-03
category:     blog
tags:         vláda sněmovna celostátní kontrola-moci-a-mocných
layout:       post
title:        "Piráti požadují projednání auditní zprávy Evropské komise ke střetu zájmů na plénu Sněmovny"
image:        /assets/img/articles/2019/tk27schuze.jpg
author:       Mediální odbor
---


Praha, 3. prosince 2019 - Piráti v úvodu dnešní tiskové konference před zahájením jednání Sněmovny shrnuli požadavky parlamentních stran v reakci na finální auditní zprávu Evropské komise ke střetu zájmů členů vlády ČR. Dále se věnovali tématům tohoto jednacího týdne, jako je rozpočet, státní maturity, založení firmy za jeden den, bankovní identita, digitální technická mapa, klouzavý mandát a nominační zákon.

Předseda Pirátů v úvodu shrnul požadavky parlamentních stran v reakci na finální auditní zprávu Evropské komise ke střetu zájmů členů vlády ČR: 
> „Požadujeme zařazení bodu na jednání Sněmovny s cílem uložit vládě úkol na zveřejnění závěru finálního auditu Evropské komise, neboť zde je jasný veřejný zájem. Vyzýváme rovněž členy vlády, aby jejich ministerstva a příslušné orgány dodržovaly české zákony a nařízení Evropské unie ke střetu zájmů. Dále vyzýváme Ministerstvo pro místní rozvoj ČR, Ministerstvo financí ČR a Ministerstvo zemědělství ČR k součinnosti s dočasnou komisí Senátu, které se audity Evropské komise ve věci střetu zájmů premiéra Babiše zabývá. V našich požadavcích se obracíme také na ministry ČSSD, po kterých chceme, aby přijali osobní zodpovědnost, učinili kroky ke zveřejnění auditu a hájili tak české zájmy. Jsou to zájmy českých občanů, s jejichž prostředky stát i Evropská unie hospodaří a firem a podnikatelů, kteří v souladu se zákony čerpají evropské prostředky.” Dodal také, že právě předsedu ČSSD zval na jednání předsedů sněmovních stran, nicméně bez jakékoliv reakce. 

Ivan Bartoš dále zdůraznil dva zákony v oblasti digitalizace, které mají jít do třetího čtení již ve středu, a to využití bankovní identity pro komunikaci s úřady a digitální technickou mapu. Oba zákony vznikly ve skupině politiků a odborníků pod Výborem pro veřejnou správu a regionální rozvoj vedeným Ivanem Bartošem ve spolupráci se soukromým sektorem a ministerstvy.
> „Bankovní identita je nástroj, který umožňuje občanům přístup k již státem poskytovaným digitálním službám. Využívá právě přihlašování přes internetové bankovnictví, které má k dispozici již asi pět milionů občanů. Digitální technická mapa má umožnit přesnější územní plánování, zjednodušit stavební řízení a zefektivnit procesy veřejné správy,” vysvětlil Bartoš.

Zákon o státním rozpočtu okomentoval poslanec Mikuláš Ferjenčík: 
> „Piráti přišli s několika pozměňovacími návrhy, hlavní je úsporný balíček snižující výdaje státu o 12,7 miliardy korun. Z toho bychom chtěli financovat větší investice do výstavby a oprav železniční infrastruktury, tam chceme navýšení o 6 miliard korun a zvýšení platů učitelů. Bez podpory těchto návrhů Piráti návrh státního rozpočtu jako celek nepodpoří. Považujeme za problematické, že rozpočet vzniká setrvačností bez víceletého plánování a bez vyhodnocování účelnosti jednotlivých investic.”

> „S Piráty jsme v rámci projednání navýšení platů učitelů předložili návrh na navýšení o pět miliard i kompromisní návrh na tři miliardy. V tuto chvíli se zdá, že podporu má právě ten návrh kompromisní. Rovněž chceme navýšit mzdy akademickým a vědeckým pracovníkům, na které se sliby vlády nevztahují. Navýšení má být 320 milionů korun. Zřejmě v pátek Sněmovna projedná podobu státní maturity. Tady jsme s Piráty již v červnu v reakci na vládou navrhované zavedení povinné maturity z matematiky předložili návrh na zachování volby mezi právě matematikou a cizím jazykem. Ten byl pro vládu velice inspirativní, proto předložila vlastní návrh, který je totožný s tím naším. Sněmovna tak projedná dva shodné návrhy - jeden pirátský a druhý vládní,” zmínil pirátský poslanec Lukáš Bartoň, podle kterého Piráti také podpoří novelu zákona o pedagogických pracovnících, která má usnadnit cestu odborníkům z praxe do školství.

Předseda poslaneckého klubu Jakub Michálek připomněl další důležitou agendu na pořadu schůze. 
> „Dnes Sněmovna projedná nominační zákon, tedy zákon proti trafikám. Nyní jsme ve finální fázi, kdy budeme hlasovat o podobě, kterou schválil Senát. A mělo by to dopadnout tak, že Sněmovna tuto verzi podpoří. Dále je na pořadu zákon o soudních tlumočnících, kde se nám podařilo dosáhnout kompromisu s vládou a Ministerstvo spravedlnosti ČR slíbilo zapracovat naše pozměňovací návrhy. V pátek má být pak projednán náš návrh týkající se klouzavého mandátu, na základě kterého se mají ministři po dobu výkonu svého mandátu vzdát funkce poslance. Díky tomu bude oddělena výkonná a zákonodárná moc a ministři se budou moci více věnovat řízení svého úřadu podobně jako v Rakousku.”

> „Tento týden má Sněmovna projednat rovněž pirátský návrh na založení firmy za jeden den online. Předložili jsme to ve skupině více než 80 poslanců. Naším cílem je zjednodušit život začínajících podnikatelů, ulevit byrokracii a urychlit celý proces. Dnes může založení firmy trvat i dvacet dní, to chceme změnit. Již před volbami jsme zveřejnili aplikaci, kde toto již jde,” okomentoval poslanec Ondřej Profant.
