---
date:         2019-04-04
category:     blog
tags:         celostátní životní-prostředí
layout:       post
title:        "Nekontrolovaná výstavba vodních nádrží může způsobit více škody než užitku"
image:        /assets/img/articles/2019/dite-voda.jpg
author:       Mediální odbor
---

Praha, 4. dubna 2019 – Piráti odmítají novelu vodního zákona, která má umožnit výstavbu vodních nádrží o velikosti až 2 hektary bez posouzení orgánů ochrany přírody. Ačkoliv návrh uvádí, že se týká “malých vodních děl”, jde o stavby o rozsahu až tří fotbalových hřišť.

> „Všichni se shodneme na tom, že potřebujeme zlepšit zadržování vody v krajině, což pomůže i k zmírnění dopadů klimatické změny. Ovšem nechat stavět velké nádrže bez vyjádření orgánu ochrany přírody může vést v nevratnému poškození přírody i vodního režimu v krajině,“ říká předseda Výboru pro veřejnou správu a regionální rozvoj a předseda Pirátů Ivan Bartoš.

Až dvouhektarové stavby, které by nově mohly být budovány bez jakéhokoliv povolení, jsou až dvacetkrát rozsáhlejší, než dnes povoluje územní souhlas. Podle návrhu by byl z povolovacího procesu navíc úplně vynechán orgán ochrany přírody a k záměrům by se nemohla vyjádřit veřejnost. Významně by byly omezeny i možnosti vodoprávního orgánu stanovit podmínky pro realizaci a provoz takovýchto nádrží.

> „Řešením není nestavět vodní nádrže, ale je nezbytné v každém konkrétním případě zvážit jejich vliv na vodní režim dotčených pozemků a toků, stanovit podmínky jejich realizace a minimalizovat případné škody. Řešením by mohlo být schválit tento velmi zjednodušený režim pouze pro podstatně menší nádrže s menšími riziky, ale vždy za předpokladu, že se procesu bude účastnit i orgán ochrany přírody. V tomto duchu jsem k novele podala pozměňovací návrhy,“ říká šéfka Výboru pro životní prostředí Dana Balcarová a stejného názoru je i Ministerstvo životního prostředí.

Piráti podporují vytváření a revitalizaci rybníků, malých nádrží, pramenišť, mokřadů. Zlepšení schopnosti krajiny zadržet vodu je pro Piráty zásadní téma.
