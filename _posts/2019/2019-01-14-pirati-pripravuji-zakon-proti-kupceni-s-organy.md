---
date:         2019-01-14
category:     blog
tags:         sněmovna legislativa
layout:       post
title:        "Piráti připravují zákon, který má zamezit kupčení s lidskými orgány. Spolupracují se senátorem Markem Hilšerem "
image:        /assets/img/articles/2019/peksa-hilser.jpg 
author:       Mediální odbor
---

Praha, 14. ledna 2019 – Místopředseda Pirátů Mikuláš Peksa a senátor Marek Hilšer se dohodli na společném postupu v přípravě zákona, který by měl omezit možnosti nákupu orgánů odebraných politickým vězňům v Číně i kdekoliv jinde ve světě.

> „Posledních pár měsíců se v rámci týmu zabýváme orgánovou turistikou. Stručně řečeno jde o to, že si zajedete do zahraničí nechat voperovat orgán nějakého chudáka, který ho v lepším případě prodal, v horším mu ho sebrali. V tomhle byznysu hraje smutný prim Čína, která kupčí s orgány vězňů v doslova průmyslovém měřítku,” řekl k situaci Mikuláš Peksa.

> „Je veřejným tajemstvím, že v Číně kvete obchod s orgány politických vězňů, na němž vydělávají exponenti komunistického režimu. Nemůžeme-li páchání těchto zločinů ovlivnit přímo, je naší morální povinností přijmout legislativu na potírání orgánové turistiky. Vystupujeme-li zásadně proti mezinárodnímu obchodu se zvířaty, nesmíme tolerovat obchod s lidskými orgány,” shrnul Marek Hilšer.

Cílem poslance Peksy a senátora Hilšera je mít do června 2019 připravené paragrafové znění zákona inspirující se například v kanadském zákonu S-240. Ten v současnosti prochází kanadským legislativním procesem a měl by zapovídat vstup do země osobám spojeným s obchodem s orgány. Na stole je i povinnost předložit certifikát o tom, že dané orgány získal příjemce od dobrovolného dárce. Dle Pirátů se jedná o principiální gesto: 

> „Nemůžeme schvalovat koncentrační tábory a loupeže orgánů,” dodává Peksa. 


