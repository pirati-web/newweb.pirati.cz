---
date:         2019-09-11
category:     blog
tags:         celostátní legislativa sněmovna kontrola-moci-a-mocných
layout:       post
title:        "Odborníci místo politických trafikantů ve státních firmách. Piráti úspěšně tlačí na projednání nominačního zákona"
image:        /assets/img/articles/2019/michalek-jurecka-vondracek.jpg
author:       Mediální odbor
---

Praha, 11. září 2019 – Tento týden projde druhým čtením návrh nominačního zákona, který má zajistit transparentní výběr osob do orgánů státních podniků a firem s majetkovou účastí státu. Jedná se o vládní návrh předložený vládou díky iniciativě Pirátů. Na tiskové konferenci dnes představil předseda poslaneckého klubu Pirátů Jakub Michálek s lidoveckým poslancem Marianem Jurečkou a předsedou sněmovny Radkem Vondráčkem společný postup při projednávání návrhu.

 

Piráti přišli s vlastním návrhem nominačního zákona již loni na jaře, nicméně Sněmovna ho hlasy ANO zamítla. Po jednání Jakuba Michálka s premiérem Babišem přišla vláda s vlastním, i když vykostěným návrhem, který budou chtít nyní Michálek a pirátský poslanec Tomáš Martínek napravit pozměňovacími návrhy například uzákoněním tzv. vlastnické politiky státu zajišťující efektivní a strategicky promyšlené působení státu v jím ovládaných společnostech.

 

> „Dnes prakticky neexistuje legislativa upravující způsob jmenování členů řídících a dozorčích rad právnických osob, ve kterých má stát svůj vlastnický podíl. Její zavedení udělá zásadním způsobem pořádek v obsazování státem vlastněných firem, aby nebyly zneužitelné pro politické trafikanty postrádající odbornost a náležitou péči,“ uvedl k návrhu Michálek.

 
