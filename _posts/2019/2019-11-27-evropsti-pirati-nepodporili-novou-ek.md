---
date:         2019-11-27
category:     blog
tags:         zahraničí evropská-unie
layout:       post
title:        "Evropští Piráti nepodpořili novou Evropskou komisi"
image:        /assets/img/articles/2019/eu-pirati1.jpg
author:       Mediální odbor
---


Brussels, 27. listopadu 2019 – Při dnešní volbě nové Evropské komise Pirátští europoslanci nepodpořili kabinet pod vedením Ursuly von der Leyen. Hlavními důvody byly neshody v oblasti svobody internetu, personálního obsazení Komise a také způsobu, jakým byla celá Komise ustavena.

Piráti zejména nesouhlasí s programem, který je často v přímém rozporu se zásadami svobodného internetu a dodržování základních lidských práv a svobod, jako je právo na soukromí. 

> „Ursula von der Leyen obhajuje upload filtry a i v tak jednoduché věci, jako slib, že nebude prohlubovat zasahování do soukromí evropských občanů, nedokázala přijmout jasné stanovisko,“ uvedl vedoucí Pirátské delegace Marcel Kolaja. „Svoboda internetu a digitální práva jsou klíčovými oblastmi, které jsme do Evropského parlamentu přijeli chránit a tato Komise nemá naši důvěru,“ uvedl německý Pirátský europoslanec Patrick Breyer.

Nově zvolená komise by měla také působit jako ochránce Smluv v členských státech. 

> „Komisaři jmenovaní Maďarskem, Polskem nebo Českem zůstávají v úzkém kontaktu s vládnoucími nacionalistickými stranami těchto zemí. To prakticky znemožňuje, aby Komise efektivně prosazovala a chránila zásady právního státu,“ komentuje europoslanec a předseda Evropské pirátské strany Mikuláš Peksa. „Další personální problém je, že francouzský komisař Breton, zodpovědný za IT průmysl, má blízko představenstvu významné digitální společnosti, obáváme se případného zneužití dat,” dodává Peksa.


Problémem je také způsob jmenování Ursuly von der Leyen do funkce předsedkyně Komise. Piráti prosazují přímé zapojení občanů evropské politiky. Rozhodnutí Rady jmenovat osobu, která se nezúčastnila předvolebních debat, je tak nepřijatelné. 

> „Občané Evropy neměli dostatek příležitostí utvořit si a vyjádřit svůj názor na paní Von der Leyen, protože nebyla tzv. spitzenkandidát. Je arogancí Rady po měsících diskusí a prezentací vizí odmítnout všechny spitzenkandidáty a nominovat někoho jiného. Proto říkám, že nominace Ursuly von der Leyen má zásadní demokratický deficit, “ uvedla europoslankyně a místopředsedkyně Evropské pirátské strany Markéta Gregorová.
