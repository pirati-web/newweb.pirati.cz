---
date:         2019-01-30
category:     blog
tags:         sněmovna spravedlnost-a-justice
layout:       post
title:        "Senát navrhl zásadní zhoršení přístupu občanů a novinářů k informacím"
image:        /assets/img/articles/2018/senat-lvi.jpg 
author:       Mediální odbor
---

Praha, 30. ledna 2019 – Dnešní rozhodnutí Senátu zásadně zhorší ochranu práva občanů na informace, které jim mají poskytovat státní úřady. Senátoři totiž přijali návrh senátorů ODS na vypuštění informačního příkazu z návrhu novely zavádějící GDPR. To znamená, že bude dál trvat stav, kdy se občan žádající o informace nedomůže účinné nápravy obstrukcí, ačkoliv právo na informace je zaručeno ústavou.

> „Informační příkaz, se kterým jsme přišli a Sněmovna na konci minulého roku schválila, má umožnit nadřízenému úřadu přikázat poskytnutí informace v případě nezákonných obstrukcí. Právo na informace je zaručeno ústavou a naše podoba návrhu znamená garanci tohoto práva, navíc by došlo k výraznému ulehčení práce zahlceným soudům. Proti tomu všemu se dnes nicméně Senát postavil,” uvedl předseda poslaneckého klubu Pirátů Jakub Michálek. „Návrh nyní poputuje zpět do Sněmovny, kde uděláme pro zachování informačního příkazu maximum,” doplnil.

„Plénum dnes bohužel nevyslyšelo moje věcné připomínky k vyjmutí problematiky takzvaného infopříkazu, která obsahovala ustanovení související s implementací evropského nařízení GDPR v oblasti ochrany osobních údajů. Myslím, že by měl Senát ČR chyby v zákonech zachytávat a ne naopak přinášet,” dodává pirátský senátor Lukáš Wagenknecht.
