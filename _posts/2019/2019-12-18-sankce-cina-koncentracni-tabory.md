---
date:         2019-12-18
category:     blog
tags:         zahraničí evropská-unie lidská-práva
layout:       post
title:        "Gregorová: Evropa musí přistoupit k ekonomickým sankcím, v čínských koncentračních kempech mizí statisíce lidí "
image:        /assets/img/articles/2019/marketa-gregorova1.jpg
author:       Mediální odbor
---



Brusel, 18. prosince 2019 - Před necelým měsícem se díky práci mezinárodní sítě novinářů svět dozvěděl o koncentračních táborech, které provozuje Čína v oblasti Xinjiang. Dnes ve Štrasburku převzala Sacharovovu cenu pro osoby bojující za lidská práva dcera vězněného disidenta Ilhama Tohtiho, Jewher Ilham, která přinesla svědectví o genocidě ujgurského obyvatelstva v tomto regionu. Europoslankyně a členka výboru pro mezinárodní obchod Markéta Gregorová právě vystoupila na půdě Evropského Parlamentu a vyzývá nejen parlament, ale celé mezinárodní společenství k zavedení účinných ekonomických a diplomatických sankcí.

> „Není o čem diskutovat. Existují jasné důkazy, že v oblasti mizí statisíce lidí v zadržovacích a koncentračních táborech. Situace nese znaky genocidy a musíme jednat,” uvádí Gregorová. Řešením jsou podle ní ekonomické sankce a maximální možný mezinárodní diplomatický tlak. „Nejde o sankce proti celé Číně, ale o konkrétní ekonomické sankce proti firmám, jejichž  zboží či služby končí v regionu Xinjiang a v daných koncentračních táborech. Toho jsme jako  Evropská unie, nejsilnější ekonomický blok na světě, schopní. Stejně tak musíme vyvinout  maximální diplomatický tlak na změnu podmínek, ve kterých jsou lidé zavírání pro svoji víru, etnikum nebo politické přesvědčení,” dodává Gregorová.

> Podle Gregorové je také varovný systém, kterým jsou ujgurové perzekuováni. „Jde o kompletní orwellovskou realitu. Lidé jsou konstantně sledováni a zadržováni na základě vyhodnocení počítačového algoritmu. Příbuzný Jewher například dostal deset let vězení za to, že měl fotku svého strýčka Ilhama Tohtiho na telefonu. Tento režim jasně ukazuje , kam až může masové sledování a sběr osobních informací dojít v digitálním autoritářství,” uvádí Gregorová.

V České republice se v posledním týdnu rozpoutala diskuse nad praktikami firem ze skupiny nejbohatšího Čecha Petra Kellnera, který si najal minimálně jednu PR agenturu na vylepšování reputace Číny v českých médiích. 

> „Musíme si uvědomit, že zlehčování porušování mezinárodních dohod a základních lidských práv je součást čínské propagandy. Samozřejmě, že subjekty, jako PPF, která v Číně podniká, nebo Agrofert, který má od Bank of China půjčenou miliardu, budou vždy advokáti „vyrovnaného”  zpravodajství o Číně, ale co chceme mít vyrovnaného na zpravodajství o koncentračních táborech? Že je v jejich okolí upravený trávník a v noci klid?,” komentuje Gregorová.
