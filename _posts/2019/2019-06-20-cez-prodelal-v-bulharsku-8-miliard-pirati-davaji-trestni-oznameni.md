---
date:         2019-06-20
category:     blog
tags:         celostátní sněmovna legislativa spravedlnost-a-justice
layout:       post
title:        "Piráti podávají trestní oznámení, ČEZ na bulharské elektrárně prodělal až 8,5 miliard Kč"
image:        /assets/img/articles/2019/tk-cez-bul.jpg
author:       Mediální odbor
---

Praha, 20. června 2019 – Piráti dnes podali trestní oznámení na neznámého pachatele v souvislosti s investicí ČEZu do bulharské elektrárny Varna na Vrchní státní zastupitelství v Praze. Polostátní podnik ČEZ prodělal v Bulharsku obrovské množství prostředků z důvodu značně podezřelého hospodaření a nekompetentního řízení bulharského ČEZu. Bohužel premiér Babiš i ministryně financí Alena Schillerová odmítli Pirátům odpovědět na položené otázky v rámci interpelace či poskytnout jakékoliv bližší informace k této kauze.

> „V roce 2006 koupil ČEZ společnost TEC Varna EAD provozující elektrárnu Varna za 5,8 miliardy Kč, do které následně zainvestoval dalších 2,8 miliard Kč. Lze mít oprávněné pochybnosti, zda-li a případně v jaké kvalitě měl ČEZ  zpracovaný podnikatelský plán včetně propočtu návratnosti investice. Dle Pirátů tragický výsledek této investice není způsoben pouhou nedbalostí. V roce 2014 společnost TEC Varna EAD hospodařila dokonce se ztrátou větší jak 1 miliarda Kč. Jako zarážející lze vnímat fakt, že elektrárna Varna byla v roce 2015 odstavena z údajného nesplňování množství znečišťujících látek a prachu a následně v roce 2017 prodaná dětem bývalého bulharského ministra dopravy. Krátce na to se elektrárny zmocnil vlivný zákulisní hráč a politik reprezentující tureckou menšinu - Achmed Dogan s vazbami na Rusko. Za těchto okolností společnost TEC Varna EAD najednou elektrárnu zprovoznila a začala hospodařit se ziskem,” vysvětuje předseda poslaneckého klubu Pirátů Jakub Michálek.

> „V říjnu minulého roku jsme upozornili na podezřelé aktivity ČEZu v Bulharsku, zveřejnili řadu dokumentů a požádali premiéra Babiše, aby kauzu prošetřil. Bohužel tuto naši výzvu ignoroval a stejně jako ministryně Alena Schillerová dokonce odmítl odpovědět na položené otázky. Nakonec jsme tedy museli přistoupit k podání trestního oznámení. Pokud by NKÚ mohl kontrolovat ČEZ a smlouvy ČEZu by byly veřejné v registru smluv, tak by k takové situaci nemuselo vůbec dojít. I v tomto kontextu považuji za velký úspěch Pirátů, že v úterý Sněmovnou definitivně prošel náš návrh na zrušení výjimek ČEZu z registru smluv,” komentuje situaci předseda Pirátů Ivan Bartoš.

> „Způsobená škoda by se mohla vyšplhat až na 8,5 miliard Kč. Za tuto částku by bylo možné postavit až 60 kilometrů dálnic. Rozhodně se nejedná o důsledek nepříznivých okolností, ale celou řadu podezřelých aktivit, které jsem osobně v Bulharsku analyzoval. Rozhodli jsme se, že trestní oznámení podáme rovněž v bulharštině v hlavním městě Sofii na bulharskou prokuraturu,” komentuje situaci senátor zvolený za Piráty Lukáš Wagenknecht.

Tento případ dokládá i to, že státem ovládané společnosti nutně potřebují kompetentní osoby v dozorčích radách, což požaduje nominační zákon, který prosazují Piráti. 
