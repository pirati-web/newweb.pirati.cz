---
date:         2019-09-10
category:     blog
tags:         celostátní legislativa práce-a-sociální-věci
layout:       post
title:        "Piráti chtějí pravidelnou valorizaci rodičovského příspěvku. Odmítnutí MPSV považují za absurdní"
image:        /assets/img/articles/2019/olga-richterova-kalkulacka.jpg
author:       Mediální odbor
---



Praha, 10. září 2019 – Krok Ministerstva práce a sociálních věcí navýšit rodičovský příspěvek jen těm rodičům, kteří jej budou k 1. lednu 2020 aktivně pobírat, vyvolá prodlužování pobírání této dávky a vlnu opožděných návratů do práce s patřičnými ekonomickými dopady. Piráti proto připravili návrh na odstupňování navýšení i těm rodičům, kteří příspěvek už vyčerpali, ale jejich děti nejsou starší čtyř let. K novele připravili Piráti také valorizační [kalkulačku](https://socialnisystem.pirati.cz/nase-reseni/rodicovsky-prispevek/), na níž si mohou rodiče už dnes spočítat, o kolik by se mohl zvýšit jejich rodičovský příspěvek po roce 2021. V tomto roce by se měl dle návrhu Pirátů začít valorizovat od částky 300 tisíc korun, kterou chce vláda začít vyplácet od roku 2020.

 

> „Aby za několik let opět nedošlo k handrkování o skokové navýšení, chceme do zákona začlenit automatickou valorizaci rodičovského příspěvku od roku 2021. Bude fungovat obdobně jako u důchodů, ale v měsíčním intervalu. Celková částka nároku na rodičovský příspěvek by se vypočítala jen jednou, a to při podání žádosti. Při případných změnách doby pobírání nebo příjemce by se neměnila. Obecně jako Piráti zastáváme názor, že zákon by neměl stanovovat pevnou částku, ale měl by reflektovat inflaci a růst mezd tak, aby reálná výše příspěvku zůstávala stejná. Ve výsledku se pak uleví i Parlamentu ČR, který nebude muset téma opakovaně řešit,“ vysvětlila poslankyně Olga Richterová.

 

Webová stránka [socialnisystem.cz](https://socialnisystem.pirati.cz/), na níž Piráti představili kalkulátor příspěvku, funguje již od června tohoto roku. Pomáhá občanům s orientací ve složitém systému dávek a obsahuje také návrhy řešení některých životních situací.
