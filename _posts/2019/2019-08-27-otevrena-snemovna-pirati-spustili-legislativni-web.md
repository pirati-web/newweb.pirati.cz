---
date:         2019-08-27
category:     blog
tags:         celostátní digitalizace legislativa
layout:       post
title:        "Piráti spustili web Otevřená sněmovna, umožní sledování a připomínkování legislativy online"
image:        /assets/img/articles/2019/bartos-profant-os.jpg
author:       Mediální odbor
---

Praha, 27. srpna 2018 – Piráti dnes spouští přelomový projekt s názvem Otevřená sněmovna, webový server, který umožní sledování a připomínkování klíčové legislativy, a to od úplného počátku až po finální znění návrhu. Účelem Otevřené sněmovny je zprůhlednění legislativního procesu a transparentní zapojení odborníků do paragrafové tvorby zákonů, a především prezentace otevřeného přístupu, který Piráti deklarovali již před svým vstupem do Poslanecké sněmovny. 


> „Každý občan bude mít možnost sledovat průběh celého legislativního procesu u jednotlivých návrhů. Přehledně bude možné vyhledat podané návrhy a případné úpravy textu v případě, že připomínky Piráti akceptují. Možnost zaslat komentář k zákonu budou mít i nepřihlášení uživatelé. Podobným způsobem se zúčastnilo připomínkování zákona o regulaci konopí téměř 8 tisíc lidí. Podobně jako jsme už dříve vytvořili web Firma za jeden den, kde jsme dokázali, že firmu lze založit v řádu dnů, nebo jsme spustili funkční nástěnku s plněním priorit ve Sněmovně, což vláda ve formě vládního dashboardu občanům jen slibovala, bude i tato aplikace příkladem pro státní správu a politiky, že s občany lze komunikovat otevřeně a do politiky je aktivně zapojovat, Chceme ukázat, že lze umožnit, aby se občané i odborná veřejnost mohli podílet na tvorbě legislativy v reálném čase. V případě účasti Pirátů ve vládě pokládáme tento proces za zásadní, protože chceme připravovat propracovanou legislativu,“ uvedl předseda Pirátů Ivan Bartoš.


Kromě veřejnosti se počítá se zapojením desítek profesních organizací, asociací, zástupců odborné veřejnosti a neziskového sektoru. 
> „Meziresortní připomínkové řízení, tak jak dnes funguje, zahrnuje jen část organizací dotčených příslušnou legislativou. Desítky organizací, jejichž slovo se dnes při tvorbě zákonů nebere v potaz, budou nyní mít možnost se otevřeně vyjádřit k legislativě a tím se spolupodílet na její tvorbě. Pro občana bude zásadní, že ve finální zprávě najde veškeré návrhy a vyjádření relevantních organizací. Otevřená sněmovna je aplikace, která zásadně zprůhlední proces přijímání zákonů ještě před přijetím zákona o regulaci lobbingu,“ dodal Ondřej Profant, předseda sněmovního Podvýboru pro eGovernment.


Dnes spuštěná aplikace je přístupná na adrese [www.otevrenasnemovna.cz](http://www.otevrenasnemovna.cz). Obsahuje zatím čtyři legislativní návrhy otevřené k připomínkování. Každý uživatel se o funkčnosti systému může dozvědět víc z instruktážních videí, která jsou součástí webu. 


* **Video představující projekt Otevřená sněmovna naleznete [zde](https://www.youtube.com/watch?v=nTE2ryZpqjs&feature=youtu.be&fbclid=IwAR0mRUW8N7WsIhApHh8wgrosUFimGWdHnfAPDFCvo9c_D8Mu4H5dM9GMLzg).**
