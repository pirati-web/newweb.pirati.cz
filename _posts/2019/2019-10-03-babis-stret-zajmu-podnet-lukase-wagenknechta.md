---
date:         2019-10-03
category:     blog
tags:         senát kontrola-moci-a-mocných
layout:       post
title:        "Pirátský senátor Lukáš Wagenknecht podává podnět nejvyššímu státnímu zástupci v kauze střetu zájmů Andreje Babiše"
image:        /assets/img/articles/2019/wagenknecht-bartos.jpg
author:       Mediální odbor
---

 

Praha, 3. října 2019 – Rozhodnutí Krajského úřadu Středočeského kraje, který zastavil přestupkové řízení vůči Andreji Babišovi, nemusí být finální. Situaci může zvrátit žaloba ve veřejném zájmu, kterou může podat nejvyšší státní zástupce nebo veřejný ochránce práv. Právě nejvyššímu státnímu zástupci podává pirátský senátor Lukáš Wagenknecht podnět v kauze střetu zájmů Andreje Babiše. „Rozhodnutí středočeského úřadu je v rozporu s předběžnou auditní zprávou Evropské komise, expertními stanovisky a celou řadou důkazů, které byly v posledním roce zveřejněny. Je ohrožena víra veřejnosti ve spravedlnost, a právě proto jsem dnes podal podnět nejvyššímu státnímu zástupci, aby zvážil podání žaloby ve veřejném zájmu v této věci,“ komentuje situaci Lukáš Wagenknecht. 

> „V tomto případě je vážně ohrožen veřejný zájem a víra veřejnosti ve spravedlnost a rovnost před zákonem. Porušování zákona o střetu zájmů bylo doloženo nejenom předběžnou auditní zprávou Evropské komise, ale i nezávislou právní analýzou právních expertů JUDr. Viktora Rossmanna a Mgr. Anny Dolejské, analýzou právního servisu Evropské komise, pirátskou právní analýzou či stanovisky tuzemských a zahraničních odborníků. Středočeský úřad ve svém rozhodnutí namítá černošickému úřadu, že ovládání mediální skupiny Mafra neprokázal de facto operativně. Toto ovšem nebylo úkolem černošických úředníků, kteří oprávněně zkoumali postavení Andreje Babiše z hlediska jeho vlivu, tak jak to ukládá zákon,“ dodává Wagenknecht.   

Černošický úřad poprvé udělil Andreji Babišovi nepravomocně pokutu z důvodu porušení zákona o střetu zájmů v lednu tohoto roku. Po odvolání premiéra dostal případ příslušný odbor Krajského úřadu Středočeského kraje. Jenže uplynuly pouhé 3 dny a středočeský úřad rozhodl o reorganizaci v odboru, který měl tento případ posuzovat. 

> „Reorganizace na středočeském úřadě proběhla nejenom bleskově, ale rovněž utajeně, a proto nemám důvěru v rozhodnutí tohoto úřadu. Takováto reorganizace musí být dlouhodobě plánovaná, což tento úřad nedoložil jediným dokumentem. Nakonec sdělil, že vše plánoval ústně, a proto není k této věci jediný záznam. Takovýto postup opravdu není standardní,“ dodal předseda Pirátů Ivan Bartoš. 
