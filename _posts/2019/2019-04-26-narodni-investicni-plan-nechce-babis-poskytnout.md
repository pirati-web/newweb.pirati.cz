---
date:         2019-04-26
category:     blog
tags:         celostátní sněmovna vláda 
layout:       post
title:        "Andrej Babiš odmítl poslancům poskytnout Národní investiční plán, Pirát Michálek zvažuje žalobu"
image:        /assets/img/articles/2019/michalek-list.jpg
author:       Mediální odbor
---


Praha 26. dubna 2019 - Poslanci na ústních interpelacích 27. schůze v březnu letošního roku vyzvali předsedu vlády Andreje Babiše, aby předložil slibovaný Národní investiční plán. Andrej Babiš však plán nepředložil, a to i přesto, že jeho výtisk několikrát na jednání Sněmovny ukázal na kamery. Předseda poslaneckého klubu Pirátů Jakub Michálek proto prostřednictvím žádosti o informace požádal premiéra o dodání tohoto dokumentu, ten jej ale nedodal. Jakub Michálek nyní zvažuje žalobu.

> Podle Michálka pro odepření informace není žádný zákonný důvod, protože se nejedná o dokumenty podléhající zákazu jejich poskytnutí. Vládou uvedený důvod, že jde o interní materiál, u kterého není připravena medializace, není legálním titulem podle platných zákonů. „Avizuji, že pokud bude premiér pokračovat v odpírání této informace mně jako poslanci, který má vládu podle zákona kontrolovat a znemožňovat mi tak výkon funkce v zájmu všech občanů, budu nucen podat na jeho nezákonné rozhodnutí žalobu ve správním soudnictví,“ uvedl Michálek.

Podle tiskové zprávy vlády ze dne 26. listopadu 2018 byl již Národní investiční plán počítající se 17 tisíci projekty za 3,5 bilionu korun sestaven a představen, nelze tedy tvrdit, že je nutné ho utajovat nebo čekat na jeho medializaci. Dokument objektivně existuje, protože jej 18. dubna 2019 na jednání Poslanecké sněmovny držel v ruce Andrej Babiš během odpovědi na písemnou interpelaci Zbyňka Stanjury (ODS). O měsíc dříve – 14. března 2019 – stejný dokument opět použil během odpovědi na ústní interpelaci poslance Víta Rakušana (STAN).
