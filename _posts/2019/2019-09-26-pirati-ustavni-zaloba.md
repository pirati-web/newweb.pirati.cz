---
date:         2019-09-26
category:     blog
tags:         sněmovna kontrola-moci-a-mocných
layout:       post
title:        "Michálek: Prezident neodvolal ministra a snažil se ovlivnit justici, Piráti proto zvednou ruce pro ústavní žalobu "
image:        /assets/img/articles/2019/michalek99.jpg
author:       Mediální odbor
---


Praha, 26. září 2019 - Piráti dnes zvednou ruce pro předání žaloby na prezidenta k rozhodnutí Ústavnímu soudu ČR. Pirátský poslanecký klub se shodl, že především v oblasti neodvolání ministra a zasahování do výkonu justice došlo ze strany prezidenta k hrubému porušení Ústavy ČR. 


> „První pro nás velice podstatný čin, který by měl posoudit Ústavní soud ČR, představují průtahy v odvolávání ministrů. Podle Ústavy ČR je odvolání člena vlády prakticky plně v rukách předsedy vlády. A pokud on prezidentovi republiky jeho odvolání navrhne, prezident by tak měl učinit, a to se především v případě ministra kultury Antonína Staňka nestalo. Druhým závažným činem porušujícím ústavu je pak podle nás snaha prezidenta zasáhnout do nezávislosti soudní moci. Nemůžeme přece připustit, aby se vysoké ústavní funkce staly předmětem kšeftování, aby se prezident republiky scházel se soudci a tlačil na ně a snažil se je ovlivňovat. Z těchto důvodů tedy poslanecký klub Pirátů bude hlasovat pro posouzení žaloby na prezidenta Ústavním soudem ČR,” uvedl předseda poslaneckého klubu Pirátů Jakub Michálek.
