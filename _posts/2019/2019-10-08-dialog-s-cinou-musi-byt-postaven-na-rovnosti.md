---
date:         2019-10-08
category:     blog
tags:         celostátní lidská-práva zahraničí bezpečnost
layout:       post
title:        "Pirát Lipavský: Pokud chceme vést s Čínou rovný dialog, musí naše diplomacie narovnat svou páteř "
image:        /assets/img/articles/2019/jan-lipavsky1.jpg
author:       Mediální odbor
---



Praha, 8. října 2019 – Z iniciativy pirátského poslance Jana Lipavského včera v Poslanecké sněmovně proběhl seminář s názvem Čína v mezinárodních vztazích. Poslanci ze sedmi demokratických stran (Piráti, ANO, ODS, ČSSD, KDU-ČSL, TOP 09 a STAN) tu diskutovali o cestě pro českou zahraniční politiku. Cílem bylo rovněž zmapovat rizika, které Peking představuje pro evropskou bezpečnost a ekonomiku. Na konferenci vystoupili mj. přední čeští a zahraniční odborníci jako například profesorka Olga Lomová ze sinologie Filozofické fakulty Univerzity Karlovy, ředitel projektu Sinopsis Martin Hála, novinář a šéf editor Financial Times Charles Clover či analytička a novinářka Didi Kirsten Tatlow.


> „Česko hraje důležitou roli v hledání receptů na řešení čínských hrozeb," řekl místopředseda zahraničního a obranného výboru Jan Lipavský s tím, že význam České republiky jako důležitého spojence při hledání společného postupu vůči ČLR potvrzuje také úroveň hostů, kteří přiletěli do Prahy, aby promluvili na panelu. Zájem předních odborníků o účast na konferenci je dalším důkazem, že Česko není ve světě osamoceno. „Naopak existuje celá řada partnerů, kteří usilují o stejnou věc, tedy nalezení rovnocenného postoje k Číně a jsou schopní a ochotní nám poskytnout maximální podporu,” dodává Lipavský.


Kroky pražského magistrátu a Národního úřadu pro kybernetickou a informační bezpečnost (NÚKIB) jsou podle Lipavského první dva nárazníky čínské vlny. Právě díky varování NÚKIB před technologiemi Huawei dalo Česko jasně najevo, že kybernetickou bezpečnost nebere na lehkou váhu. 

> „Svádíme tu malé české bitvy, ale principiální otázkou, na které se vše láme, je, zda čínskému vlivu dokážeme, či nedokážeme čelit,” uzavřel Lipavský s apelem, že pokud chceme jako Česká republika vést s Čínou rovný dialog, musí nejdříve naše diplomacie sama narovnat páteř. 


Mezi hlavními zahraničními řečníky byli novinář a šéf editor Financial Times v Moskvě, nyní v Pekingu – Charles Clover, analytička a novinářka Didi Kirsten Tatlow, poradce pro Čínu amerického kongresu Peter Mattis, náměstek Ministerstva zahraničí ČR pro řízení sekce bezpečnostní a multilaterální, bývalý velvyslanec Martin Povejšil a novinář CNN a ČT Tomáš Etzler. V českém panelu pak zasedli profesorka Olga Lomová ze sinologie Filozofické fakulty Univerzity Karlovy, ředitel projektu Sinopsis Martin Hála, seniorní analytik a expert na Čínu z NÚKIB Michal Thim a Ondřej Klimeš z Orientálního ústavu akademie věd.
