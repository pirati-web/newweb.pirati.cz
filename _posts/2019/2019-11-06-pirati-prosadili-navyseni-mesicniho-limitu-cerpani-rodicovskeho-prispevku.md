---
date:         2019-11-06
category:     blog
tags:         celostátní legislativa  
layout:       post
title:        "Komentář Olgy Richterové: Piráti prosadili navýšení měsíčního limitu čerpání rodičovského příspěvku pro ženy, které otěhotněly těsně po studiu či živnostnice samoživitelky"
image:        /assets/img/articles/2019/olca99.jpg
author:       Mediální odbor
---


Praha, 6. listopadu 2019 - Sněmovnou dnes prošlo navýšení rodičovského příspěvku o 80 tisíc korun. Piráti toto navýšení podpořili. Zároveň se nám dnes podařilo prosadit zvýšení měsíčního limitu čerpání peněz pro ženy, které otěhotněly na škole nebo krátce po ukončení studia, nebo pro živnostnice, které si neplatily nemocenské pojištění a jsou buď samoživitelky, nebo je jejich partner také živnostník, na 10 tisíc korun. Bohužel vláda odmítla myslet dlouhodobě a systematicky a neschválila valorizaci rodičovského příspěvku, založenou na růstu cen a reálných mezd, které jsme navrhovali. 

Díky pirátskému návrhu tak nově ženy, které otěhotněly na škole nebo krátce po ukončení studia, nebo živnostnice, které si neplatily nemocenské pojištění a jsou buď samoživitelky, nebo je jejich partner také živnostník, budou moci čerpat měsíčně až 10 tisíc korun. Dnes je celkový příspěvek 220 tisíc korun. Zmíněné skupiny mají měsíční limit na čerpání těchto peněz 7600 korun. Tato částka se dá vyčerpat za 30 měsíců. V návrhu zákona, který zvyšuje celkový příspěvek na 300 tisíc korun, ale zůstával těmto skupinám limit 7600 korun. Dnes se nám tedy tuto částku podařilo navýšit na 10 tisíc korun tak, aby to odpovídalo oněm 30 měsícům, za které se dá „rodičák“ vyčerpat. Na první pohled se to možná nezdá, ale pro tuto skupinu rodičů to má velký význam. Většinou si musí různě přivydělávat, aby se vůbec uživili a 2400 korun měsíčně navíc může hrát zásadní roli. Na brigádu můžete jít, když jsou dítěti dva roky, ale stát by k ní neměl rodiče pobízet, když jsou kojenci třeba jen tři měsíce. Děkuji všem kolegům, kteří návrh podpořili.

Mrzí mne, že vláda odmítla návrh na zavedení valorizace rodičovského příspěvku. Piráti připravili [Kalkulačku](https://socialnisystem.pirati.cz/nase-reseni/rodicovsky-prispevek/), která názorně ukazuje princip navrženého mírného zvyšování. Trik je v tom, že se celková částka příspěvku zvýší ve chvíli, kdy vzniká nárok na „rodičák“. Takový systém by už pak nevyžadoval další diskuze ve Sněmovně ani další zásahy, a přitom by se kontinuálně zvyšoval rodičovský příspěvek podle růstu cen a platů. 

Neprošel bohužel ani náš návrh, který upozorňoval na fakt, že existují rodiče, kteří příspěvek vyčerpali rychleji proto, že si podle platných pravidel naplánovali dřívější návrat do práce. Neudělali nic protizákonného, mimosystémového ani vypočítavého. Logicky se tedy cítí poškozeni. Navrhli jsme proto možnost vyčerpat poměrnou část navýšení příspěvku podle věku dítěte. Ani na to ale vláda nepřistoupila. 


