---
date:         2019-09-10
category:     blog
tags:         celostátní zahraničí evropská-unie
layout:       post
title:        "Evropští Piráti: Některé body z portfolia Věry Jourové jsou problematické"
image:        /assets/img/articles/2019/kolaja-gregorova.jpg
author:       Mediální odbor
---


Brusel, 10. září 2019 - Věra Jourová získala portfolio, které je pro Evropskou unii důležité spíše v dlouhodobém horizontu. Ukázalo se, že premiér nebyl schopen vyjednat silné ekonomické portfolio pro českého eurokomisaře, jak dříve sliboval.


> „Jako problém vnímáme, že Věra Jourová by měla koordinovat práci Komise ve věci dodržování zásad právního státu. Stejně tak může být problematický dohled na pluralitu médií, kde má Andrej Babiš své jasné obchodní zájmy. Vzhledem k tomu, že Ursula von der Leyen cit.: “bude trvat na nejvyšší úrovni transparentnosti a dodržování etických zásad u všech komisařů” je otázkou, zda by se Věra Jourová neměla těchto rolí rovnou sama vzdát, než vzbuzovat pochybnosti o své nezávislosti,” uvedl místopředseda Evropského parlamentu Marcel Kolaja.


Předsedkyně Komise Ursula von der Leyen dále pověřila Jourovou úkoly jako zvětšení otevřenosti a budování důvěry mezi EU a jejími občany, zvýšení transparentnosti legislativního procesu či přiblížení rozhodovacích pravomocí lidem. Z těch akčnějších úkolů bude mít Jourová na starosti zamezení vnějších vlivů na evropské volby, boj s dezinformacemi a fake-news, či vylepšení systému spitzenkandidátů.


> „Bude-li Věra Jourová zodpovědná za dohled na  implementaci nové směrnice o střetu zájmů, jejíž předchozí verzi Andrej Babiš systematicky porušoval, či zlepšení systému spitzenkandidátů, který se Babiš snažil cíleně zničit, těžko se dočkáme dobrých výsledků”, dodává člen Kontrolního výboru Evropského parlamentu Mikuláš Peksa.
