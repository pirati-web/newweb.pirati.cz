---
date:         2019-04-10
category:     blog
tags:         zahraničí kontrola-moci-a-mocných
layout:       post
title:        "Piráti vyzvali Evropskou komisi, aby zveřejnila průběžnou auditní zprávu v souvislosti se střetem zájmů Andreje Babiše"
image:        /assets/img/articles/2019/berlaymont.jpg
author:       Mediální odbor
---

Praha, 10. dubna 2019 – Piráti vyzvali Evropskou komisi, aby informace vyplývající z jejího auditu, který proběhl v ČR během ledna v souvislosti se střetem zájmů premiéra Andreje Babiše, nezůstaly za zavřenými dveřmi, ale byly k dispozici všem poslancům Sněmovny a stejně tak české veřejnosti. V pondělí 15. dubna 2019 bude komisař pro rozpočet Günther Oettinger prezentovat předběžné závěry auditu před Výborem evropského parlamentu pro rozpočtovou kontrolu. 

> „Jednání výboru bude ovšem neveřejné, což není obvyklé. A i když komisař Oettinger plánuje na navazujícím plénu Evropského parlamentu zběžně informovat europoslance o této věci, tak chceme předejít tomu, aby nebyly některé závěry ukryty před českou veřejností – ať už budou jakékoliv,“ upozorňuje předseda Pirátů Ivan Bartoš.

> „Vzhledem k těmto obavám jsem ve společném dopise spolu s naším senátorem Lukášem Wagenknechtem vyzval Evropskou komisi, aby svá zjištění vyplývající z auditu, který proběhl na českých ministerstvech v souvislosti s čerpáním evropských dotací společností Agrofert, zveřejnila. Pokud se tak nestane, budeme chtít zařadit tento bod na jednání Poslanecké sněmovny, které začíná příští úterý a vyzveme komisi oficiální cestou,“ doplňuje Bartoš. 

Již v březnu Piráti zaslali Evropské komisi výzvu z důvodu nečinnosti v kauze střetu zájmů členů vlády, a to premiéra Andreje Babiše a ministra zemědělství Miroslava Tomana.

> „Premiér Babiš i ministr zemědělství Toman jsou v prokazatelném střetu zájmů, na což upozorňujeme již přes tři čtvrtě roku. Evropská komise měla přijít s jasnými závěry v lednu, ale neučinila tak. Pevně věřím, že ve věci samotného auditu bude komise postupovat promptněji a především více transparetně vůči české veřejnosti,“ doplňuje Bartoš.

### Odkazy

* [Dopis Pirátů eurokomisaři Oettingerovi](https://www.pirati.cz/assets/pdf/oettinger.pdf) 
