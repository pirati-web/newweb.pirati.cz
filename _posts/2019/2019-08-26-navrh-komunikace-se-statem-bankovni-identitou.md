---
date:         2019-08-26
category:     blog
tags:         celostátní digitalizace vláda legislativa
layout:       post
title:        "Vláda podpořila návrh umožňující komunikaci občanů se státem prostřednictvím bankovní identity"
image:        /assets/img/articles/2019/bartos-profant.jpg
author:       Mediální odbor
---


Praha, 26. srpna 2019 – Vláda dnes dala souhlasné stanovisko návrhu, který má občanům garantovat možnost komunikovat se státem prostřednictvím přihlašovacích údajů do elektronického bankovnictví. Piráti věří, že to povede k většímu využívání služeb nabízených státem. Návrh zpracovala široká skupina poslanců pod Výborem pro veřejnou správu a regionální rozvoj, v jehož čele je předseda Pirátů Ivan Bartoš.

> „Jde o další zcela zásadní krok v rámci digitalizace státní správy, díky kterému by občané měli možnost využít pro komunikaci s úřady kromě digitálního občanského průkazu s čipem také přihlašovací údaje do elektronického bankovnictví. Vzhledem k tomu, že elektronické bankovnictví má mnohem více lidí, je to uživatelsky přívětivější a elektronické služby státu budou dostupnější,“ uvádí Ivan Bartoš a dodává: „Opět se ukazuje, že poslanci mohou spolupracovat velice efektivně a suplují práci vlády, kdy se ministerstva handrkují namísto toho, aby předkládala reálná řešení.“

> „Po zákonu o digitální službě, firmě za jeden den a digitální technické mapě se jedná o další eGovernment zákon, který posílí digitalizaci našeho státu. Opět vznikl na poslanecké platformě, která úzce spolupracuje s vládním zmocněncem pro digitalizaci i komerčním sektorem. Pokud návrh projde, občan získá snadnější přístup například k Portálu občana. Stát se obecně musí více otevírat směrem k obdobným smysluplným partnerstvím se soukromým sektorem,“ říká pirátský předseda Podvýboru pro eGovernment Ondřej Profant.
