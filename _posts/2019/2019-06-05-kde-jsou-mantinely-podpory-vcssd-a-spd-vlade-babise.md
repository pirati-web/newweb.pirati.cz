---
date:         2019-06-05
category:     blog
tags:         celostátní sněmovna kontrola-moci-a-mocných
layout:       post
title:        "Piráti: Kde jsou mantinely podpory ČSSD a SPD pro vládu Andreje Babiše?"
image:        /assets/img/articles/2019/ivan-bartos-parlament.JPG
author:       Mediální odbor
---


Praha, 5. června 2019 - Piráti chtějí spolu s ODS, KDU-ČSL, TOP 09 a STAN odpovědi od ČSSD a SPD na sedm otázek, které mají objasnit mantinely jejich vládní podpory. „Zajímá nás například to, zda strany budou nadále podporovat premiéra, pokud závěrečný audit bude mít stejný výsledek jako aktuální draft nebo za jakých podmínek jsou strany ochotné zastavit dotace, které jdou skupině Agrofert. Jde o zcela zásadní informace, které by měla veřejnost znát,“ uvedl předseda Pirátů Ivan Bartoš. Podezření z nelegálního pobírání dotací pro Agrofert Andreje Babiše je pro Piráty poslední kapkou po problémech s financováním sociálních služeb, řešení problému exekucí, ohrožení nezávislosti státních zástupců, ale i neřešení důchodové reformy či dostupného bydlení.

> „Ocitli jsme se v situaci, kdy vládní koalice, ministři, stínoví vládní partneři KSČM a SPD kryjí střet zájmů českého premiéra. Namísto sebereflexe a racionálního řešení situace jsme svědky toho, že vláda odmítá jednat transparentně, trestně stíhaný premiér hystericky kope kolem sebe a útočí na nezávislé orgány Evropské unie a na pozadí toho všeho naši občané nadále dotují soukromý byznys premiéra této země. A současný 50 miliardový propad rozpočtu premiér na jednání Sněmovny svedl na Evropskou unii,“ uvedl Bartoš a dodal: „Zatímco se v rozpočtu hledají peníze na sociální služby nebo platy pro učitele, tady jdou miliardy do soukromého byznysu českého premiéra.“

> Jakub Michálek, předseda poslaneckého klubu Pirátů, doplnil: „Kromě střetu zájmů a privatizace České republiky pod holding Agrofert je podstatný fakt, že premiér nereflektuje žádným způsobem návrhy na zajištění nezávislosti justice a obsazuje důležité posty sobě loajálními lidmi. Není v tuto chvíli vůbec přehnané označit současný vývoj za převzetí státu, které je posledním stádiem korupce. Vše nekalé se tak bude dít v systému, jehož pravidla bude nastavovat Andrej Babiš se svými spojenci, a to zcela legálně.“

**Otázky na ČSSD:**
* Budete nadále podporovat premiéra ve funkci, pokud finální verze auditu Evropské komise dospěje k podobným závěrům o střetu zájmů jako předběžná verze zprávy?
* Za jakých okolností podpoříte zastavení dotací pro Agrofert a považuje ČSSD za správné, aby čeští daňový poplatníci nadále přispívali podnikání skupiny Agrofert?
* V případě, že by došlo k obžalobě Andreje Babiše, považuje ČSSD za možné, aby nadále vykonával funkci předsedy vlády?

**Otázky na SPD:**
* Má SPD ambici nahradit ČSSD v koalici s premiérem Babišem a ANO?
* Může premiér vykonávat svou funkci v případě, že finální verze auditu Evropské komise dospěje k podobným závěrům o střetu zájmů jako předběžná verze zprávy?
* Za jakých okolností podpoří SPD zastavení dotací pro Agrofert a považuje SPD za správné, aby čeští daňový poplatníci nadále přispívali podnikání skupiny Agrofert?
* Pokud by došlo k obžalobě Andreje Babiše, podpoří SPD návrh na vyslovení nedůvěry předsedovi vlády?
