---
date:         2019-01-19
category:     blog
tags:         celostátní
layout:       post
title:        "Piráty povede do eurovoleb Marcel Kolaja"
image:        /assets/img/articles/2019/kolaja.jpg 
author:       Mediální odbor
---


Tábor, 19. ledna 2019 – Česká pirátská strana dnes na Celostátním fóru v Táboře zvolila svého lídra kandidátní listiny do květnových voleb do Evropského parlamentu. Jedničkou kandidátky se stal brněnský Pirát Marcel Kolaja. Jak uvedl předseda Pirátů Ivan Bartoš ve své zprávě ke členům strany, Piráti budou v eurovolbách usilovat o zisk 20 procent hlasů.

> „Máme před sebou volby do Evropského parlamentu, které budou rozhodovat o budoucnosti Evropy. Už dnes jsem deklaroval náš cíl, kterým je zisk 20 procent hlasů. Jsem velmi rád, že do posledního kola našich primárních voleb se dostali dva kvalitní kandidáti. Blahopřeji a jsem rád za výsledek, protože Marcel byl jedním z prvních členů Pirátské strany a v minulých eurovolbách dvojkou kandidátky. Věřím, že se nám s ohledem na sílu zázemí a našeho týmu podaří představit evropskou politiku lidem tak, aby jim byla blíž a že budeme díky našim výsledkům vidět,“ uvedl na tiskové konferenci po vyhlášení výsledků předseda Pirátů Ivan Bartoš.

> „Rád bych poděkoval za podporu a důvěru, kterou jsem dnes dostal, a za šanci zaměřit se na evropskou politiku, které se věnuji již od roku 2003. Jako europoslanec se chci zaměřit na digitální agendu, technologický rozvoj, informační technologie a další oblasti s tím spojené, včetně například občanských práv a ochrany spotřebitelů v dnešní digitální době. Věřím totiž, že informační technologie prostupují celým naším životem,“ uvedl nově zvolený lídr kandidátky Marcel Kolaja.

[Marcel Kolaja](https://www.piratskelisty.cz/upload/2933.pdf) je člen Pirátů od roku 2010. V minulosti působil například jako spolupředseda mezinárodní organizace Pirate Parties International nebo místopředseda Pirátské strany. Vystudoval informatiku na Fakultě informatiky Masarykovy univerzity v Brně, je odborníkem na informační technologie, specializuje se na svobodný software. Podílel se na založení spolku Otevřená města. Mimo jiné se zabývá autorským právem na jednotném digitálním trhu a spolupracoval na přípravě evropského volebního programu pirátských stran.
