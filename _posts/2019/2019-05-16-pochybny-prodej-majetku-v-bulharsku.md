---
date:         2019-05-16
category:     blog
tags:         celostátní kontrola-moci-a-mocných zahraničí
layout:       post
title:        "Piráti: Prodej majetku ČEZu v Bulharsku má proběhnout bez výběrového řízení, navíc firmě s pochybnou strukturou"
image:        /assets/img/articles/2019/jakub-michalek.jpg
author:       Mediální odbor
---

Praha, 16. května 2019 – Prodej sedmi společností ČEZu v Bulharsku za cca 8 miliard Kč je podle zjištění Pirátů značně podezřelý, majetek má získat pochybná společnost Eurohold. Polostátní ČEZ přitom tento majetek mohl prodat již před dvěma lety za cenu o dvě miliardy vyšší, nabídku tehdy podala britská agentura. 

> „Skupina ČEZ začala před několika týdny exkluzivně jednat o prodeji se společností Eurohold, aniž by proběhlo standardní výběrové řízení a ačkoliv společnost Eurohold nemá v oblasti energetiky žádné zkušenosti – zabývá se pojištěním, leasingem a prodejem aut. Eurohold navíc prodal své dluhopisy neformální skupině TIM, která byla v zahraničních i českých médiích označena za největší kriminální organizaci v Bulharsku,” uvádí předseda poslaneckého klubu Pirátů Jakub Michálek. 

Pirátský analytický tým rovněž zjistil, že ve vlastnické struktuře společnosti Eurohold dříve působila společnost, jejímž jednatelem byl Radovan Vítek. Vlastníci společnosti Eurohold jsou navíc částečně anonymní a dokonce i s vazbami na ruský kapitál, stejně jako minoritní akcionáři ve dvou ze sedmi prodávaných společností - ČEZ Razpredelenie a ČEZ Elektro z takzvané skupiny TIM, konkrétně jsou všichni společně akcionáři ruské banky – AO IK Bank, registrované v Rusku. Před několika týdny byly navíc bulharské úřady pověřené kontrolou důvěryhodnosti společnosti Eurohold a jejími finančními toky.

> „V pátek 10. května jsem podal premiérovi Andreji Babišovi a ministryni financí Aleně Schillerové písemnou interpelaci, která obsahovala 10 klíčových otázek k prodeji majetku ČEZu v Bulharsku. Pokládám za vyloučené, aby tento prodej byl ve spěchu dokončen, aniž by byly tyto otázky zodpovězeny a veškeré pochybnosti rozptýleny. Dotazoval jsem se na způsob, jakým byla společnost Eurohold vybrána, na hodnocení rizikovosti Euroholdu s ohledem na jeho provázání se skupinou TIM, na způsob stanovení přijatelnosti nabízené ceny ze strany Euroholdu či na uvedení skutečných vlastníků této společnosti, neboť část vlastnické struktury je nedohledatelná v Lucembursku,“ komentuje Michálek.

> „Podezřelá neformální skupina TIM již dnes vlastní prostřednictvím své společnosti Chimimport a svých Penzijních fondů „Sila“ a „Saglasie“ pět procent akcií ve společnosti ČEZ Razpredelenie a 25 procent akcií ve společnosti ČEZ Elektro Bulgaria. Mocenská skupina TIM, vlastnící banky či aerolinky mohutně investovala do dluhopisů společnosti Eurohold a přitom má prokazatelné vazby na ruský kapitál. Je nutné zabránit případnému bezpečnostnímu ohrožení kritické energetické infrastruktury Bulharska, neboť je součásti energetické infrastruktury vnější hranice EU a její bezpečnostní hrozby se tak přenášejí na celou Evropskou unii,“ dodává senátor zvolený za Piráty Lukáš Wagenknecht.

> „V zápise bulharského městského soudu v Sofii je u společnosti Alfa Euroaktiv, která spoluvlastnila společnosti Eurohold, uveden jako jednatel Radovan Vítek. Jediným vlastníkem společnosti Alfa Euroaktiv byl tehdy Assen Milkov Christov – současný předseda dozorčí rady společnosti Eurohold. Není ale zřejmé, kdo je minioritním akcionářem ČEZ Elektro Bulgaria, neboť některé seznamy akcionářů v bulharském obchodním rejstříku byly absurdně smazány. Zmizení některých dokumentů a údajů bulharská strana vysvětluje technickým výpadkem,“ komentuje analytik Pirátů Janusz Konieczny.

### Příloha:

[Písemná interpelace Jakuba Michálka na premiéra Andreje Babiše a ministryni financí Alenu Schillerovou.](/assets/pdf/interpelace-cez.pdf)
