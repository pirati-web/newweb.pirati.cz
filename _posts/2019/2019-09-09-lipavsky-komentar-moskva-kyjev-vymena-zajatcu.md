---
date:         2019-09-09
category:     blog
tags:         zahraničí celostátní lidská-práva
layout:       post
title:        "Oteplení vztahů mezi Moskvou a Kyjevem je naivní sen, zajímejme se raději o osudy dalších vězňů"
image:        /assets/img/articles/2019/jan-lipavsky1.jpg
author:       Mediální odbor
---


Praha, 9. září 2019 - Rusko a Ukrajina vůči sobě udělaly po letech první vstřícné gesto. Vlády obou zemí souhlasily s výměnou 35 zadržených lidí. Ačkoliv samo o sobě jde o pozitivní, a především pro rodiny samotných vězňů důležitý moment, radovat se by bylo předčasné. Ke skutečnému oteplení vztahů dojde teprve, až Rusko vrátí okupované území a podnikne skutečné kroky k nápravě svých válečných zločinů.


Dosáhli jsme malého vítězství v nikdy nekončícím boji za lidská práva. Záběry z opětovného shledání rozdělených rodin 35 ukrajinských vězňů, kteří se po letech vrátili domů, skutečně berou za srdce. Pro nového ukrajinského prezidenta Volodimira Zelenského jde bezpochyby o první významnější politické vítězství. Toto symbolické gesto samozřejmě vítám. Především proto, že o osvobození režiséra Olega Sencova, který byl mezi vyměněnými vězni, jsme se s Piráty dlouhodobě zasazovali. Podepsali jsme mezinárodní petice a zapojili se do kampaně #freeSentsov. 


Obávám se ale, že otevírat šampaňské a slavit jaro v rusko-ukrajinských vztazích je poněkud předčasné. Ponechme stranou spekulace, že výměna měla především odvést pozornost od zfalšovaných voleb v Moskvě, kvůli kterým se v ruské metropoli už týdny demonstruje. Ke skepticismu mě vedou tři důvody. V ruských vězeních dál zůstávají desítky Krymských Tatarů, kteří za sebou zanechali často rodiny s malými dětmi. Mezi propuštěnými byl pouze jeden Krymský Tatar. Tento významný národ trpí pod kremelským útlakem a bohužel nic nenaznačuje tomu, že by se jejich situace měla v blízké budoucnosti zlepšit.


Výměnou za své civilisty a válečná rukojmí musela Ukrajina Kremlu nabídnout skutečné válečné zločince. Zároveň jde o výměnu relativně malou. Podle ukrajinských organizací vězní Kreml okolo stovky civilistů, zatím tedy došlo k výměně pouhé jedné třetiny z nich. První vlna zahrnuje veřejně známé vězně, obávám se tedy, že po uzavření příběhů mediálně významných jmen zájem o osudy zbývajících nevinných opadne. 


V žádném případě nejde mluvit o oteplení vztahů mezi Moskvou a Kyjevem. Nesmíme zapomínat, že Kreml stále nelegálně okupuje kus ukrajinského území. Rusko musí vrátit ukradený Donbas a Krym, omluvit se za válečné zločiny, potrestat pachatele teroristických činů a zaplatit reparace. Do té doby jsou úvahy o normalizaci vztahů jen naivním snem a zároveň urážkou tisíců obětí, které si konflikt doposud vyžádal. 
