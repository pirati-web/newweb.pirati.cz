---
date:         2019-08-16
category:     blog
tags:         celostátní legislativa digitalizace
layout:       post
title:        "Zákon o právu občana na digitální služby se posunul na další metu. Je připraven do druhého čtení ve Sněmovně"
image:        /assets/img/articles/2019/bartos-profant.jpg
author:       Mediální odbor
---

Praha, 16. srpna 2019 – Zákon, který má občanům garantovat právo do pěti let od jeho schválení požadovat od státu veškerou komunikaci elektronicky, se opět posunul o další pomyslnou metu. Ve spolupráci s Ministerstvem vnitra a jeho náměstky se v úterý zástupci sněmovních stran a odborného týmu shodli na finálním znění pozměňovacího návrhu, který upravuje potřebné aspekty pro implementaci zákona – úpravy sdílení dat mezi resorty, využívání cloudových služeb a další. Pozměňovací návrh již byl předložen Výboru pro veřejnou správu a regionální rozvoj, v jehož čele je předseda Pirátů Ivan Bartoš. Vzhledem ke společnému postupu, aktivní spolupráci s Ministerstvem vnitra i podpoře ze strany premiéra a ministra Jana Hamáčka by tato verze měla být Sněmovnou přijata.

> „Jsem rád, že práce na zákonu postupuje i přes léto podle plánu. V úterý jsme společně na Ministerstvu vnitra odsouhlasili komplexní pozměňovací návrh, který nyní navíc obsahuje důležité změny souvisejících zákonů a definuje pravidla například pro sdílení již jednou získaných dat mezi resorty. Věřím, že zákon o právu občana na digitální služby bude schválen oběma komorami parlamentu do konce roku,“ uvádí Ivan Bartoš.

> „Zákon má být vlajkovou lodí české digitalizace. Nasadí jasný směr pro dalších 5 let a konečně začne řešit dlouhodobé problémy. Samotné paradigma se změní. Stát nebude sledovat svůj vnitřní provoz, ale potřeby občanů. A to vše v široké politické shodě včetně podpory vlády a jejího zmocněnce pro digitalizaci,“ komentuje předseda Podvýboru pro eGovernment Ondřej Profant.

Návrh, který Sněmovna již v prvním čtení schválila, připravila skupina pod výborem pro veřejnou správu vedená předsedou Pirátů Ivanem Bartošem. Podíleli se na něm poslanci ze všech parlamentních stran, vládní zmocněnec pro digitalizaci Vladimír Dzurilla a zástupci komerční sféry, zejména ICT Unie reprezentované jejím prezidentem Zdeňkem Zajíčkem. S komplexním návrhem se jako první seznámí poslanci Podvýboru pro eGovernment, který vede poslanec Pirátů Ondřej Profant.
