---
date:         2019-05-09
category:     blog
tags:         celostátní legislativa kontrola-moci-a-mocných
layout:       post
title:        "Piráti chtějí zavést elektronický stavební deník, má zaručit lepší kontrolu veřejných zakázek zahrnujících stavební práce"
image:        /assets/img/articles/2019/ondrej-polansky.jpg
author:       Mediální odbor
---
 
Praha, 9. května 2019 - Piráti dnes představili návrh na zavedení povinnosti dodavatelů stavebních prací vést stavební deník v elektronické podobě u všech stavebních děl zadávaných jako veřejné zakázky. Od nahrazení tradičních papírových stavebních deníků těmi elektronickými si Piráti slibují zefektivnění, zrychlení a centralizaci kontroly stavebních prací zadávaných v režimu zákona o veřejných zakázkách a zároveň skokové zvýšení kvality stavebních prací včetně výrazného omezení prostoru pro korupci. Papírová forma stavebního deníku totiž není chráněna proti přepisování historie nebo zničení v případě havárie. 

> „Různé prohřešky proti stavebnímu zákonu jako je zpětná změna záznamů ve stavebním deníku, vynechávání prázdných míst pro pozdější vpisy, antedatování záznamů či dokonce vedení více verzí stavebního deníku jsou na českých stavbách úkazy běžné. Bohužel však neexistuje žádný nástroj, který by dokázal systematicky příslušné nešvary odhalovat a napravovat. To se zavedením elektronického stavebního deníku mění,” uvedl autor návrhu pirátský poslanec Ondřej Polanský.

> „Nejde o málo peněz - do stavebnictví podle našich odhadů podle údajů z roku 2018 teče z veřejných rozpočtů asi 220 miliard Kč, což představuje asi 15 procent veřejných výdajů ve více než 5 tisících vypsaných zakázkách. A jediným svědkem o průběhu realizace těchto zakázek je právě stavební deník. V minulosti se odehrálo několik případů, kdy při havárii stavební deník záhadně zmizel a investor - stát se tak dostal do slepé uličky, kdy není schopen dílo reklamovat ani se soudit,” dodal Polanský.

> Podle pirátského poslance Františka Elfmarka má pirátský návrh podporu napříč Sněmovnou: „Novelu aktuálně podpořily kluby Pirátů, TOP 09, KDU-ČSL a STAN. Máme podpisy poslanců KSČM. Dále máme podporu také poslanců hnutí ANO, SPD a většiny nezařazených poslanců, o další podpoře ještě budeme v těchto dnech jednat.”
