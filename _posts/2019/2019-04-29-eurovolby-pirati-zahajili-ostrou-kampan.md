---
date:         2019-04-29
category:     blog
tags:         celostátní kampaň volby 
layout:       post
title:        "Piráti zahájili ostrou fázi kampaně před volbami do europarlamentu"
image:        /assets/img/articles/2019/pice-start-kampane.jpg
author:       Mediální odbor
---

Praha, 29. dubna 2019 – Piráti dnes zahájili ostrou fázi kampaně před volbami do Evropského parlamentu s heslem „Evropa potřebuje Piráty”. Představili nový volební autobus, novinku v Pirátských listech v podobě rozšířené reality, petici ve věci důstojného zastupování ČR v EU a připomněli svůj cíl, kterým je zisk 20 % hlasů. Programové priority a konkrétní plány po boku předsedy strany Ivana Bartoše představili čelní kandidáti do europarlamentu Marcel Kolaja, Mikuláš Peksa, Lukáš Blažej a Jana Koláříková. Bojovat chtějí proti daňovým rájům, dvojí kvalitě potravin, klimatickým změnám prostřednictvím reformy dotací v zemědělství a za zachování svobody v EU. Všechny priority jsou k nahlédnutí na webu [www.evropapotrebuje.cz](https://evropapotrebuje.cz/).

> „Již před několika týdny jsme oznámili, že chceme získat 20 % hlasů a tyto volby vyhrát. A na tom se nic nezměnilo. Na cestě za tímto cílem se nyní hodláme vydat do všech koutů Česka – odveze nás tam nový pirátský autobus. V kampani se také tradičně opíráme o silnou dobrovolnickou síť, kontaktní kampaň po celé republice a Pirátské listy, ve kterých jsme nově využili rozšířené reality – po namíření chytrého telefonu na titulní stranu novin se objeví moje animovaná figurka s výzvou k volbám,“ představil hlavní nástroje kampaně předseda Pirátů a dodal, že Piráti rovněž pomáhají lidem s vyřizováním voličských průkazů: „Díky voličským průkazům mohou voliči volit tam, kde aktuálně pobývají. My jim pomůžeme s vyřízením kompletní žádosti včetně úředně ověřeného podpisu.“

Piráti jdou do voleb s 20 programovými prioritami a hlavními pilíři jsou svobodná Evropa, upgrade EU, bohatství, udržitelnost a spravedlnost. 
> „Už jsme představili konkrétní kroky boje proti daňovým rájům. Kde firma podniká, tam má také danit, to je přece jasné. Kvůli [daňovým rájům](https://www.pirati.cz/tiskove-zpravy/pirati-vyhlasili-boj-danovym-rajum.html) uvnitř Evropy přijde EU ročně o stovky miliard eur. Proto chceme podpořit zavedení jednotné digitální daně na evropské úrovni. Jedině tak totiž můžeme v boji proti daňovým únikům uspět,“ uvedl lídr kandidátky Marcel Kolaja.

> V Evropském parlamentu se Piráti také chtějí zasadit o reformu dotací v zemědělství. Dotace totiž patří malým a středním zemědělcům, ne velkým korporacím. „Chceme podporovat zemědělské podniky a zemědělce hlavně dle jejich způsobu hospodaření a toho, jak přispívají či nepřispívají k řešení problémů se suchem. Chceme opustit model podpory založené pouze na velikosti,“ říká kandidát do europarlamentu, Lukáš Blažej.

> Mezi stěžejní pirátská témata patří také dvojí kvalita potravin. „Nejsme smetiště Evropy. Směrnice, která byla odhlasována 17. dubna, totiž kvůli množství výjimek prakticky dvojí kvalitu zboží legalizuje. Nemyslím si, že naši občané by měli mít méně kvalitní jídlo než lidé například v Německu. Proto budeme tlačit na to, aby dvojí kvalita patřila na seznam zakázaných obchodních praktik. Je důležité se zaměřit na transpozici směrnice do českého práva a apelovat na zpřísnění směrnice,“ uvedla Jana Koláříková.

Piráti dnes také předložili petici, ve které žádají premiéra, aby Českou republiku nereprezentoval v evropských ani jiných zahraničních institucích, dokud nebude jeho střet zájmů vyřešen a objasněn. 
> „Ačkoliv Evropská komise stále nezveřejnila výsledky svého šetření týkajícího se střetu zájmů českého premiéra, je nad míru jasné, že předseda vlády ve střetu zájmu je. Budeme tlačit na Komisi, aby výsledky šetření střetu zájmů premiéra Babiše zveřejnila ještě před volbami, protože voliči mají právo vědět, jaké důsledky bude mít, že pošlou do Bruselu Babišovy europoslance,“ uzavřel tiskovou konferenci Mikuláš Peksa.

* [Petice za důstojnou reprezentaci Česka v Evropské radě](https://www.pirati.cz/assets/pdf/petice-za-dustojnou-reprezentaci-cr.pdf)
