---
date:         2019-05-20
category:     blog
tags:         celostátní volby evropská-unie
layout:       post
title:        "Piráti v hudebním klipu vyzývají: Nezaspěte volby"
image:        /assets/img/articles/2019/yt-nezaspete.JPG
author:       Mediální odbor
---


Praha, 20. května 2019 – Piráti dnes na sociálních sítích spustili předvolební hudební klip pro volby do Evropského parlamentu. Apelují v něm na všechny občany, aby nepropásli volby, které se budou konat už tento víkend – 24. a 25. května. Text i klip písně upozorňují na sílící vliv populistů a extremistů v EU. Účinkující pirátské kandidáty Marcela Kolaju, Markétu Gregorovou, Mikuláše Peksu a další doprovodil svým zpěvem a hrou na akordeon předseda Pirátů Ivan Bartoš.

> „Účast v posledních evropských volbách jen těsně překročila 18 procent, ve skupině voličů do 24 let to bylo dokonce jen 16 procent. ČR je přitom dle zastoupení v europarlamentu desátou největší zemí. Často slyšíme, že nelze nic ovlivnit, ale není to pravda. Potřebujeme však schopné europoslance, kteří budou ochotní hledat spojence pro své návrhy a nebudou podléhat lobby nadnárodních korporací a cizích mocností. Evropa potřebuje Piráty,“ uvedl lídr pirátské kandidátky Marcel Kolaja.

Režie nejnovějšího klipu se ujal režisér, kameraman a scénárista Jan Látal. Dnes spuštěné video je dalším ze série klipů, kterým Piráti upozorňují na důležitost evropských voleb. Již dříve spustili satirické video Přemluv vnuka – přemluv vnučku, ve kterém starší pár upozorňuje na fakt, že volební účast mladých je pod celkovým průměrem. Přitom je to právě nejmladší generace voličů, jíž se budoucnost Evropské unie týká především. Kromě tohoto videa představili Piráti tři díly animovaného seriálu, v němž vysvětlují význam Evropské unie a svůj volební program.

* Zmíněný hudební klip naleznete na serveru **[Youtube](https://www.youtube.com/watch?v=wzEg55V6gig).**
