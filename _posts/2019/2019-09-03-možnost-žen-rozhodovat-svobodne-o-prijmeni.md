---
date:         2019-09-03
category:     blog
tags:         celostátní legislativa
layout:       post
title:        "Komentář Ondřeje Profanta: Ženy mají mít možnost svobodně si rozhodnout o formě svého příjmení. Piráti proto podají pozměňovací návrh"
image:        /assets/img/articles/2019/ondrej-profant.jpg
author:       Mediální odbor
---

Praha, 3. září 2019 – Vláda včera odmítla připomínku vládní zmocněnkyně pro lidská práva Heleny Válkové, která požaduje, aby se ženy mohly rozhodnout, zda budou používat svá příjmení v základním tvaru, nebo připojí koncovku -ová. Podle současného stavu tak mohou činit pouze cizinky nebo ženy plánující žít v zahraničí, což je podle Pirátů diskriminující. S postojem vlády nesouhlasíme a chceme umožnit svobodnou volbu formy příjmení. Předložíme proto pozměňovací návrh, který má narovnat stávající stav. 
 
V minulosti byla ženská příjmení v češtině běžně uváděna v obou formách, tedy i bez koncovky -ová, neexistuje tedy mluvnický důvod pro povinné přechylování. Naše snaha je podporována i částí české odborné veřejnosti, např. soudní znalkyní v oblasti jmen jazykovědkyní Janou Valdrovou. Podporuji liberalizaci legislativy v oblasti jmen a možnost svobodné volby formy příjmení je jedním ze základních kroků, proto k novele matričního zákona podáme pozměňovací návrh, který by to umožnil. Rovněž budu prosazovat zjednodušení procesu při volbě méně častých křestních jmen, kdy dnešní praxe není napříč matrikami jednotná a často je matrikami zbytečně požadován posudek soudního znalce.
