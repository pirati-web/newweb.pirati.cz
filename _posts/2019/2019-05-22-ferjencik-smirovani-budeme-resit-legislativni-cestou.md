---
date:         2019-05-22
category:     blog
tags:         kontrola-moci-a-mocných celostátní
layout:       post
title:        "Plošné šmírování je podle Ústavního soudu v pořádku, Piráti to budou řešit legislativní cestou"
image:        /assets/img/articles/2018/mikulas-ferjencik.jpg
author:       Mediální odbor
---

Praha, 22. května 2019 – Návrh Pirátů na zrušení plošného sledování lidí v ČR dnes zamítl Ústavní soud. „Rozhodnutím soudu jsem zklamaný, ale stále máme možnost řešit současný stav legislativní cestou,“ uvedl poslanec Pirátů a předkladatel návrhu Mikuláš Ferjenčík. Návrh Pirátů z roku 2017 připravený právníkem Janem Vobořilem z organizace Iuridicum Remedium podepsalo 58 poslanců z šesti poslaneckých klubů, tudíž Piráti očekávají podporu od dalších poslanců a poslaneckých klubů ve Sněmovně.

Podle dnešního nálezu Ústavního soudu právní úprava tzv. data retention vyhovuje znění ústavy. Na druhou stranu soud přiznal, že shromažďování a zadržování provozních a lokalizačních údajů znamená zvlášť závažný zásah do soukromí prakticky všech obyvatel České republiky. Šestiměsíční dobu pro uchovávání provozních a lokalizačních údajů označil soud za přiměřenou dobu s odvoláním na směrnici o data retention, která tuto lhůtu navrhovala jako spodní hranici. 
> „Jak ale sám soud přiznává, tato směrnice je již neplatná. Je proto otázka, nakolik je takový argument validní,“ poznamenal Ferjenčík.

Ústavní soud dnes rovněž argumentoval snahou státu neztratit se v informační společnosti a mít v rukou efektivní nástroje. Ve skutečnosti se však objasněnost případů sběrem a uchováváním dat nezvýšila. Přitom jen v roce 2016 požádala policie o uchování dat u téměř půl milionu případů. Náklady na uchovávání takového množství dat jdou do stamilionů korun.

> „Piráti proti plošnému sledování občanů vystupují dlouhodobě, nechceme žít v Orwellovském světě, kde je každý neustále monitorován. Okamžitě proto začneme pracovat na zrušení či omezení data retention pomocí novely zákona,“ uzavírá Ferjenčík.
