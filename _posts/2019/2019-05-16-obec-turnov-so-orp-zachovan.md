---
date:         2019-05-16
category:     blog
tags:         celostátní sněmovna legislativa
layout:       post
title:        "Sněmovní výbor schválil možnost zachování SO ORP Turnov"
image:        /assets/img/articles/2019/tomas-martinek.jpg
author:       Mediální odbor
---

Praha, 16. května 2019 – Výbor pro veřejnou správu a regionální rozvoj Poslanecké sněmovny ČR schválil na dnešním jednání pozměňovací návrh a doprovodné usnesení k sněmovnímu tisku o územně správním členění státu, které umožní zachovat příslušnost obcí ke Správnímu obvodu obce s rozšířenou působností Turnov (SO ORP Turnov). Díky tomu budou moci tisíce občanů z libereckého a jabloneckého okresu vyřizovat administrativní záležitosti nadále v Turnově, který je pro ně nejbližší obcí s rozšířenou působností.

> Pozměňovací návrh k návrhu zákona o územně správním členění státu předložila skupina poslanců Libereckého kraje včetně pirátského poslance Tomáše Martínka a následně si ho osvojil Podvýbor pro veřejnou správu. Pirátský poslanec také předložil doprovodné usnesení, kterým Poslanecká sněmovna vyzývá Ministerstvo vnitra ČR využít možnosti výjimky pro SO ORP Turnov. Martínek dnešní rozhodnutí výboru i podvýboru ocenil: „Jsem rád, že výbor schválil pozměňovací návrh umožňující výjimku a současně i doprovodné usnesení, kterým požaduje dané výjimky pro SO ORP Turnov využít. Lidé v dotčených obcích tak budou moci i nadále vyřizovat většinu svých záležitostí ve městě, do kterého mají nejblíže. Původní znění návrhu zákona by znemožnilo obcím SO ORP Turnov, které jsou součástí okresů Liberec a Jablonec nad Nisou, řešit některou administrativu v nejbližším SO ORP, kterým pro ně je Turnov v okrese Semily. Znění zákona schválené výborem včetně doprovodného usnesení tak zajistí, že nejen obce okresu Semily budou moci i nadále spadat pod Turnov. Usnesení garančního výboru nyní musí ještě potvrdit během projednávání zákona Poslanecká sněmovna.“

 
* **Výborem přijaté znění doprovodného usnesení poslance Tomáše Martínka:**

Poslanecká sněmovna ČR žádá Ministerstvo vnitra České republiky, aby využilo možnosti výjimky umožňující vyhláškou stanovit, že některé obce náleží do jiného okresu, než do kterého náleží správní obvod obce s rozšířenou působností, do něhož náleží tyto obce, přijaté pozměňovacím návrhem k tomuto tisku pro obce stávajícího SO ORP Turnov, které o to projeví zájem.
