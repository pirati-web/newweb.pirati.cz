---
date:         2019-09-13
category:     blog
tags:         celostátní legislativa zemědělství
layout:       post
title:        "Poslanecká sněmovna schválila polovičatou novelu lesního zákona"
image:        /assets/img/articles/2019/holomcik-balcarova.jpg
author:       Mediální odbor
---



Praha, 13. září 2019 – Sněmovna dnes ve třetím čtení schválila novelu lesního zákona. Původní bezzubou vládní novelu doplnilo několik pozměňovacích návrhů. Podle poslance Pirátů Radka Holomčíka však novela v této podobě nijak nepřispěje k řešení kůrovcové katastrofy, ani nijak výrazně neusnadní samotnou obnovu poničených porostů. Prošlo však několik pozměňovacích návrhů, které Piráti podali společně s TOP09: výrazné omezení možnost zcizit státní lesy, změny usnadňující přestavbu lesů a zvýšení biodiverzity a také klíčová změna mysliveckého zákona, lživě označovaná jako přílepek.

 
> „V lesním zákoně je třeba změnit řadu věcí a tato novela zůstala stát v půli cesty. Pozitivní je alespoň to, že se nám podařilo omezit možnosti, jak privatizovat státní lesy, což je věc, o které se hovoří v kuloárech dlouho. Považovali bychom to za naprosto zásadní problém. Stejně tak se podařilo protlačit potřebné změny mysliveckého zákona, protože přemnožená zvěř je v současnosti hlavní bariérou obnovy poničených lesů,“ komentuje výsledek poslanec Pirátů Radek Holomčík.

 

> „V současné situaci stavu českých lesů již není možné nadále čekat, potřebujeme silný zákon, který bude řešit aktuální problémy i budoucnost. Slova ministra zemědělství Tomana, který pronesl na plénu, že “připravuje přípravu koncepce”, mluví jasně – žádná systémová změna se zatím ani nezačala připravovat. I proto jsem na plénu vyzvala poslance k podpoře pozměňovacích návrhů TOP 09 a Pirátů, které měly potenciál výrazně napravit způsob hospodaření v českých lesích, podpořit obnovu lesních ekosystémů a vytvořit podmínky pro budoucí zdravé lesy, které by odolávaly škůdcům i postupující změně klimatu. Velmi smutné je, že poslanci většinu našich návrhů nepodpořili a zdevastované lesy tak budou čekat na to, než ministerstvo připraví přípravu koncepce,“ říká pirátská předsedkyně výboru pro životní prostředí Dana Balcarová.

