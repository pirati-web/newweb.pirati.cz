---
date:         2019-09-12
category:     blog
tags:         celostátní legislativa evropská-unie cenzura
layout:       post
title:        "Ministr kultury nehodlá ochránit ČR před cenzurou internetu"
image:        /assets/img/articles/2019/profant99.jpg
author:       Mediální odbor
---

Praha, 12. září – Ministr kultury Lubomír Zaorálek se nechce připojit k polské žalobě podané k Soudnímu dvoru EU ohledně směrnice o copyrightu. Uvedl to po interpelaci poslance Pirátů Ondřeje Profanta, který se dnes dotazoval jak ministra kultury Zaorálka, tak premiéra Andreje Babiše, který ovšem na jednání nedorazil. 

> „Pokud se na přijaté směrnici nic nezmění, vydá se Evropa cestou cenzury internetu. Očekávám, že kromě ministra Zaorálka vyjádří své stanovisko i premiér Babiš, jehož europoslanci se v minulosti vyjadřovali k cenzorním prvkům směrnice kriticky. Vláda má čas do pondělí 23. září,“ varuje Profant.


Premiér, ministr kultury i ministr zahraničí Tomáš Petříček byli navíc adresáty dopisu z minulého týdne, na který dosud nereagovali. Profant v něm mimo jiné zmínil paradoxní fakt, že v Evropském parlamentu pro problematickou směrnici, která zavádí mimo jiné i automatické filtry obsahu, nehlasoval nikdo z vládních europoslanců. 


> „Ministr kultury Lubomír Zaorálek dnes projevil nezájem schizofrenní postoj zástupců České republiky řešit. Pro směrnici nehlasoval nikdo z europoslanců vládních stran a přímo proti článku, který zavádí automatické filtry, se vyjádřila europoslankyně ANO Dita Charanzová. Podpora směrnice s problematickým článkem 17 prošla Radou EU díky podpoře odvolaného ministra kultury Staňka z ČSSD. Spolu s dalšími pirátskými stranami z celé Evropy jsme dlouhodobě  upozorňovali na to, že půjde o zásadní zásah do svobodného internetu, jeho obsahu a práv uživatelů,“ dodal Profant s tím, že podle Pirátů bude směrnice v současné podobě znamenat výrazné oslabení malých technologických firem a startupů, které nebudou mít prostředky automatický filtr vyvinout a budou závislé na filtrech nadnárodních gigantů. 

 

Článek 17, který je předmětem největší kritiky, ukládá poskytovatelům služeb, tedy firmám jako například Seznam, Google nebo Facebook, povinnost zamezit budoucímu nahrávání děl chráněných autorským zákonem. To je přitom takřka nemožné vymáhat manuálně a technologické firmy budou muset instalovat nahrávací filtry, které budou nahrávaný obsah automaticky vyhodnocovat a také automaticky mazat. Filtry nejsou bezchybné a vzhledem k formulaci směrnice, která píše o „vynaložení veškerého úsilí“, budou nastaveny velmi přísně.
