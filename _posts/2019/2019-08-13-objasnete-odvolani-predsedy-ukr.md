---
date:         2019-08-13
category:     blog
tags:         celostátní kultura
layout:       post
title:        "Objasněte odvolání předsedy Ústřední knihovnické rady Víta Richtera, vyzývají vládu Piráti"
image:        /assets/img/articles/2019/lenka-kozlova.jpg
author:       Mediální odbor
---


Praha, 13. srpna 2019 – Piráti požadují důkladné prošetření a objasnění kroků vedoucích k  odvolání dlouholetého předsedy Ústřední knihovnické rady (ÚKR) Víta Richtera dnes již bývalým ministrem kultury Antonínem Staňkem během jeho posledního dne ve funkci. Na základě změny statutu ÚKR bude nově tomuto poradnímu orgánu ministra kultury předsedat ten, kdo je v současnosti v čele Národní knihovny. Ministr Staněk neočekávanou změnu označil za koncepční a učiněnou na základě doporučení jeho poradců, ke které se chystal již delší dobu. 

> „Skutečně nevidím nic koncepčního na změně, kterou ministr provede v posledních hodinách ve své funkci. Činit takto zásadní rozhodnutí by měl ten, kdo má před sebou dlouhodobou vizi a perspektivu působení v daném resortu,” komentuje kroky ministra Staňka předseda Pirátů Ivan Bartoš. 

> „S Piráty apelujeme na vládu ČR, aby byl tento krok důkladně prošetřen a došlo k objasnění odvolání předsedy Richtera. Dále by měl být stav ideálně vrácen tam, kdy je předseda ÚKR jmenován ministrem na doporučení samotných členů rady přímo z jejich středu. Stejně tak požadujeme zveřejnění údajných posudků ministerských poradců, na jejichž základě se měl bývalý ministr Staněk rozhodovat. Poslední kroky končícího ministra považujeme za problematické a nedostatečně odůvodněné,” popisuje požadavky Pirátů poslankyně Lenka Kozlová, která se resortu kultury dlouhodobě věnuje.

Předseda Ústřední knihovnické rady Richter dlouhodobě upozorňoval na neblahý stav uvnitř Národní knihovny, která nemá dost financí na nákup nových knížek, nedisponuje dostatečnými prostory na skladování svazků a trápí ji délka postupných dílčích rekonstrukcí (například Klementinum se opravuje už od roku 2010). V tomto kontextu působí podle Pirátů Richterovo odvolání a změna statutu ÚKR, s cílem dosadit na pozici předsedy tohoto poradního orgánu šéfa Národní knihovny, nedůvěryhodně.  

> „Odvolání předsedy Richtera není jediné problematické rozhodnutí končícího ministra Staňka. V posledních několika dnech svého působení rovněž zrušil památkovou ochranu Hadích lázní, jejichž majitelem je investor Jaroslav Třešňák, jeden z nejštědřejších sponzorů prezidentské kampaně Miloše Zemana. Ten chce do lázní investovat na 200 milionů korun. Takový krok mu otevřel dveře k rozsáhlým zásahům do této významné památky,” dodává Kozlová. 
