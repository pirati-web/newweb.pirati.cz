---
date:         2019-04-24
category:     blog
tags:         celostátní kontrola-moci-a-mocných
layout:       post
title:        "Wagenknecht: Urážky od premiéra mě neodradí od mých aktivit v boji proti zneužívání dotací v ČR"
image:        /assets/img/articles/2019/lukas-wagenknecht.jpg
author:       Mediální odbor
---

Praha, 24. dubna 2019 – Senátor Lukáš Wagenknecht zvolený za Pirátskou stranu se ohrazuje proti veřejným pomluvám a osobním urážkám šířeným českým premiérem Andrejem Babišem. 

> „Premiérovy pomluvy mě neodradí od toho, abych se dál věnoval odhalování protiprávního čerpání dotací a odhalování korupčních kauz v ČR,” říká Wagenknecht.

> „V průběhu minulého týdne se mě premiér Andrej Babiš opakovaně pokusil urazit nemístnými až vulgárními vyjádřeními na mou osobu. Reagoval tak, na má konstatování o dotační kauze Čapí hnízdo, za kterou je vyšetřován, a na mé vyjádření k premiérově protiprávnímu střetu zájmů, které dosud potvrdilo i právní oddělení Evropské komise v souvislosti s čerpáním dotací holdingu Agrofert. Pan Babiš je modelový příklad politika, který v případě vlastních problémů místo věcných argumentů šíří pomluvy a urážky. Z osobní zkušenosti mohu potvrdit, že jeho přístup ve veřejných funkcích je mnohdy horší než u těch, které sám dlouhodobě kritizuje,“ uvádí senátor.

Wagenknecht v minulosti ve funkci náměstka na Ministerstvu financí musel čelit snaze šéfa resortu, tehdejšího ministra financí Babiše, prosazovat zakázky pro své známé či spřízněné osoby. „Odmítl jsem podepsat zakázku bez soutěže na analýzu EET. U této zakázky shodou okolností včera Nejvyšší kontrolní úřad zveřejnil ve své zprávě informace, že celý postup v zakázce byl protiprávní a došlo k porušení rozpočtové kázně za více než 420 milionů korun. A stejně tak jsem tehdy odmítl protiprávní tlaky blízké spolupracovnice pana Babiše Radmily Kleslové a zároveň právničky pracující pro ČEZ při svém působení v dozorčí radě společnosti. Předpokládám, že i tyto události vedou současného premiéra k nemístnému chování a osobním urážkám, které rozhodně nepovažuji za vhodné chování předsedy vlády této země,” uvádí Wagenknecht.  

Důvody k odvolání Lukáše Wagenknechta jako náměstka ministra financí byly ze strany Andreje Babiše patrně širší. Ukazuje se, že souvisely i s dlouhodobými aktivitami při poukazování na špatný systém čerpání evropských dotací. „U zemědělských dotací Andrej Babiš zneužívá svého postavení k finanční pomoci jím ovládaným společnostem, které však nakonec zaplatí čeští daňoví poplatníci. Premiérovy pomluvy mě neodradí od toho, abych se dál věnoval odhalování protiprávního čerpání dotací a odhalování korupčních kauz v ČR,” dodává Wagenknecht.
