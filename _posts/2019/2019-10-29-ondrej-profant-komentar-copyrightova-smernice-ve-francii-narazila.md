---
date:         2019-10-29
category:     blog
tags:         celostátní zahraničí evropska-unie autorské-právo
layout:       post
title:        "Komentář Ondřeje Profanta: Copyrightová směrnice ve Francii narazila na Google i Facebook"
image:        /assets/img/articles/2019/ondrej-profant.jpg
author:       Mediální odbor
---



Praha, 29. října 2019 – Minulý čtvrtek vstoupila v účinnost francouzská implementace článku 15 copyrightové směrnice EU, zavádějící tzv. „daň z odkazu“. Vyhledávače a sociální sítě podle ní mají platit vydavatelům za zobrazení odkazů na články, které dnes kromě titulku obsahují také obrázek či video a část samotného textu. Google již dříve avizoval, že vydavatelům platit nebude: Buď mu vydavatelé umožní sdílení bezplatně, nebo Google začne zobrazovat pouze strohý titulek a hypertextový odkaz, na což se daň nevztahuje. V pátek s podobným prohlášením přišel i Facebook. Vydavatelé a politici, včetně francouzského prezidenta Emmanuela Macrona, se bouří a chystají stížnost k antimonopolnímu úřadu. Piráti na problematické části směrnice dlouhodobě poukazovali a současná situace ve Francii dokazuje, že vznesené námitky byly oprávněné. 

Je zarážející, jakým způsobem reagují vydavatelé na krok Googlu a Facebooku, který je přitom zcela v souladu s textem směrnice. Byli to totiž právě vydavatelé, kteří dříve za tu samou směrnici vehementně lobbovali jak v Evropském parlamentu, tak u jednotlivých vlád. Neumím si představit, že by francouzský antimonopolní úřad rozhodl ve prospěch vydavatelů a přikázal Googlu platit za službu, o kterou jednoduše nemá zájem, dokud je placená. Je to jako darování zaručeně pravého zlatého prstenu na ulici, za který pak máte zaplatit. 

Situace ale může mít mnohem vážnější dohru, a to pokud by se vydavatelé s Googlem nedohodli. Google by pak začal zobrazovat náhledy článků pouze u webů, které k tomu udělily svolení. Mezi takové stránky by jistě patřily různé dezinformační a proruské weby. To by dále posílilo jejich pozici a vedlo k šíření dezinformací a úpadku mediálního prostředí.

Českou republiku implementace směrnice teprve čeká. Kromě článku 15, který teď implementovala Francie, je klíčový ještě článek 17, který nutí technologické firmy zavádět filtry nahrávaného obsahu, které budou obsah automaticky vyhodnocovat a mazat. V rámci konzultační skupiny Ministerstva kultury a také na půdě Poslanecké sněmovny se budu zasazovat o to, aby dopad směrnice byl co nejmírnější a aby zůstala zachována svoboda projevu na internetu.
