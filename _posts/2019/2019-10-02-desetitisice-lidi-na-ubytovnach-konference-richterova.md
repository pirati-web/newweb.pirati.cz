---
date:         2019-10-02
category:     blog
tags:         sněmovna legislativa práce-a-sociální-věci
layout:       post
title:        "Richterová: Tisíce lidí v ČR žijí na ubytovnách. Situaci může zlepšit větší iniciativa a spolupráce státu s obcemi"
image:        /assets/img/articles/2019/konference-bydleni.jpg
author:       Mediální odbor
---


Praha, 2. října 2019 – Problém dostupnosti bydlení se v ČR dle analýz týká více než 80 tisíc lidí, z toho 20 tisíc dětí, žijících dnes často na ubytovnách. „Potíže s bydlením, které se roky prohlubují, se samy nevyřeší. Stát by měl nastavit jasné podmínky, které umožní obcím, aby byly samy schopné svým občanům potřebnou podporu poskytnout. Z prezentací obcí na našem dnešním semináři vyplývá, že dobrou praxi už známe, jen chybí její stabilní financování,” uvedla jedna z organizátorek dnešního sněmovního semináře na téma sociální práce a obecního bydlení poslankyně Olga Richterová. Dosavadní zkušenosti obcí se sociální prací v rámci realizovaných projektů sociálního bydlení, příklady nových projektů, postoje ministerstev a zainteresovaných organizací byly hlavními tématy jednotlivých bloků dnešní akce. 

 

Konference Zkušenosti obcí se sociální prací a službami v oblasti bydlení pořádaná místopředsedkyní Výboru pro sociální politiku Olgou Richterovou, místopředsedou Poslanecké sněmovny Vojtěchem Pikalem a členkou Výboru pro veřejnou správu a regionální rozvoj Evou Fialovou proběhla za široké účasti zástupců ministerstev, dotčených státních institucí a obcí, neziskových organizací a dalších subjektů. 

 

> „Obce nejen, že se potýkají s nedostatkem prostředků na pořízení obecních bytů, ale mají i zásadní nedostatek sociálních pracovníků. Bohužel, rozpočtová politika vlády naznačuje, že zájem vlády v této věci není prioritní. Za pozitivní jev však musím považovat fakt, že mezi účastníky dnešního setkání – ať už jde o zástupce ministerstev, neziskových organizací a další – panoval v základních otázkách konsensus. A jak tedy rozseknout začarovaný kruh chudoby, vzdělávání a odebírání dětí z rodin? Zejména využíváním široké škály nástrojů: od konzultací při realitním zprostředkování, přes zajišťování kaucí dávkami mimořádné okamžité pomoci (kde je úspěšnost udržení bydlení po roce přes 82 procent), po spolupráci mezi odbory sociálními a majetkovými na obcích, až po dostatečný počet obecních bytů, přiměřeně zajištěných kvalitní sociální prací,” shrnula Richterová.

 

Podpora v bydlení je dlouhodobé téma Pirátů. V programu pro parlamentní volby 2017 formulovali nabídnutí nevyužívaných nemovitosti v majetku státu obcím jako jedno z možných řešení. V lednu 2019 proběhlo setkání Pirátů se zástupci měst a dotčených organizací na konferenci Piratecon. V červenci a v srpnu absolvovala Olga Richterová řadu setkání s představiteli organizací a měst v Čechách i na Moravě.
