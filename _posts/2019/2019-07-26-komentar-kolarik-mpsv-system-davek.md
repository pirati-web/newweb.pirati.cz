---
date:         2019-07-26
category:     blog
tags:         celostátní práce-a-sociální-věci digitalizace
layout:       post
title:        "Ministerstvo práce zase klopýtá. Kdo bude vyplácet dávky a za kolik?"
image:        /assets/img/articles/2019/lukas-kolarik.jpg
author:       Mediální odbor
---
 

Praha, 26. července 2019 – Sedmnáct měsíců má Ministerstvo práce a sociálních věcí na to, aby zajistilo IT systémy pro vyplácení dávek. Ty mají začít fungovat od ledna 2021. To, co se nepovedlo řadě předchozích ministrů má teď na starosti ministryně Jana Maláčová a její náměstek pro IT Jan Baláč. Zdá se ale, že přešlapuje na místě a neví si rady. Daňového poplatníka stál podobný přístup už miliardy korun. Nedávné dvouleté prodloužení IT smluv se společností OKsystem na základě pochybné opce, podepsané současnou ředitelkou IT Lenkou Bočkovou, vyjde na více než miliardu korun.

Ministerstvo práce na konci roku 2017 vybralo jako nového dodavatele dávkových systémů firmu DXC Technology za 270 milionů korun. Tento výsledek však napadl OKsystem, který se svou nabídkou v ceně 829 milionů neuspěl. Antimonopolní úřad (ÚOHS) dal OKsystemu letos na jaře naprosto nepochopitelně za pravdu a tendr zastavil z procesních důvodů. Kdyby tehdy MPSV podalo rozklad rozhodnutí ÚOHS, příští týden by úřadu vypršela lhůta k rozhodnutí, která je obvykle dva měsíce.

Dle pirátských analýz, které se shodují s právními názory rezonujícími sněmovním Výborem pro sociální politiku, by tento postup uspěl a firma DXC Technology by se mohla pustit do práce. Vedení MPSV se ale místo toho rozhodlo ustanovit novou komisi k výběru výherce tendru. Ta byla ustanovena až po více než měsíci prodlení a dosud nepřinesla reálně žádné výsledky.  Všechno tak spěje k tomu, že vzhledem k časovému presu zakázku nakonec opět přidělí MPSV současnému dodavateli OKsystem, bez ohledu na skutečnost, že má třikrát dražší nabídku, a to nemluvíme o tom, že už dnes dostává stamiliony nad rámec půl miliardy korun, kterou stál provoz systémů v minulém období.

MPSV se k ustanovení výběrové komise místo podání rozkladu rozhodnutí přiklonilo dle vyjádření náměstka Jana Baláče údajně kvůli časovým důvodům. Teď se ale ukazuje, že byl tento postup špatný, zvolená cesta nikam nevede, a výsledkem bude zbytečná ztráta opět více než půl miliardy korun. Zase se tak naplňuje zaběhnutý scénář, kdy průtahy jednání vedou k upevňování jednoho dodavatele. Zatímco se ministři a zodpovědní náměstci střídají na MPSV jako sošky na orloji, OKsystem zůstává. Je to náhoda? 
