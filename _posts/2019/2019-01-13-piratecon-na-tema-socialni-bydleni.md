---
date:         2019-01-13
category:     blog
tags:         celostátní práce-a-sociální-věci
layout:       post
title:        "Piráti uspořádali Piratecon k sociálnímu bydlení"
image:        /assets/img/articles/2019/piratecon01.jpg
author:       Mediální odbor
---

Praha, 13. ledna 2019 – Pravidelná setkání Pirátů k zásadním politickým tématům s názvem Piratecon probíhají i v roce 2019. Již tento víkend se za účasti poslankyně Olgy Richterové, senátora Lukáše Wagenknechta a radního pražského magistrátu Adama Zábranského setkaly desítky Pirátů, sympatizantů a odborníků, které zajímá problematika sociálního bydlení. Podtitul sobotního setkání v Pirátském centru v Praze zněl „Bydlení je klíč k důstojnému životu“ a tématem byla práce zastupitelů v obcích, které potřebují řešit situaci lidí v bytové nouzi a lidí ohrožených ztrátou bydlení.

 

> Úvodního slova se ujala Olga Richterová, místopředsedkyně Výboru pro sociální politiku. Zmínila, že velká potíž se zajištěním standardního bydlení se nedotýká jen úzké skupiny občanů, ale statisíců lidí: „Podle odhadu ministerstva pro místní rozvoj a Agentury pro sociální začleňování by bydlení s určitou podporou potřebovalo až 65 tisíc domácností, což je kolem čtvrt milionu občanů v nepříznivé životní situaci. I proto se tomuto tématu dlouhodobě věnuji. Sdílení zkušeností z obcí, které s podporu bydlení pro ty nejpotřebnější už začaly, pomůže dalším, kde si třeba nebyli jistí, jak to přesně funguje.“

 

> Adam Zábranský, který na Richterovou navázal, upozornil, že s problémy se potýká i hlavní město: „Praha si uvědomuje potřebu nastavení nových pravidel v oblasti nakládání s bytovým fondem, a to zejména s ohledem na kritický nedostatek tzv. sociálního bydlení, nemluvě o špatné dostupnosti bydlení obecně.“

 

Zástupci Platformy pro sociální bydlení se postarali o metodický úvod do sociální problematiky. Poté byl představen mezinárodně oceněný projekt sociálního bydlení v Ostravě. Navázala prezentace, jak na založení kontaktního centra pro bydlení a nechyběl ani zástupce Armády spásy coby provozovatele sociální služby pro podporu bydlení. Další účastníci probírali možné způsoby financování podobných projektů. Zazněly i informace o důsledcích absence funkčního systému sociálních a krizových bytů navázaných na síť služeb. Čísla jsou alarmující – pohybují se v řádu miliard korun. Odpoledne následovala diskuse, ve které účastníci cílili své dotazy už na konkrétní řešení či problémy obcí či městských částí, ve kterých sami působí.

 

> „Jsem ráda, že na akci dorazili jak představitelé odborné veřejnosti, tak zastupitelé a radní napříč republikou – od Tábora po Ostravu. Je v zájmu celé naší společnosti předcházet tomu, aby lidé v obtížných životních situacích nepadli až na dno a třeba neztratili domov úplně. Dnes se podpora v bydlení pouze supluje prostřednictvím příspěvků a dávek, celkové náklady pro stát budou v systému fungujících kontaktních míst pro bydlení, sociálních bytů a provázanosti služeb patrně výrazně nižší, a naopak větší jistota chudších lidí, že nejsou existenčně ohrožení, pomůže všem,“ uzavřela Richterová.

 

[Program akce Sociální bydlení v praxi pro zastupitele](https://www.pirati.cz/assets/pdf/piratecon012019-program.pdf)
