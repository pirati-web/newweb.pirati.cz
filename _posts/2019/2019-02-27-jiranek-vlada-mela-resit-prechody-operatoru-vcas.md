---
date:         2019-02-27
category:     blog
tags:         sněmovna informatika
layout:       post
title:        "Komentář Martina Jiránka: Kdyby vláda řešila situaci na mobilním trhu včas, mohli nyní občané přecházet mezi operátory levněji"
image:        /assets/img/articles/2019/jiranek.jpg
author:       Mediální odbor
---

Praha, 27. února 2019 - Vládní mašinérie se díky aktivitě Pirátů konečně rozhodla konat a zahájila kroky vedoucí k tolik potřebnému zjednodušení a zlevnění přechodu mezi mobilními operátory v ČR. Započala tak cestu k dalšímu zvýšení konkurence na mobilním trhu. Za absurdní však považujeme fakt, že v neděli došlo v přímém přenosu k domluvě zástupců poslaneckých klubů Pirátů, ANO i ODS na tom, že se bude předkládat a případně vylepšovat pirátský návrh na změnu zákona o elektronických komunikacích. O dva dny později představuje vláda svůj návrh, který navíc rychlostí blesku protlačí vládním jednáním a výjimkou obejde běžný legislativní proces. 

Kdyby vláda řešila situaci včas a efektivně, ne až díky popudu Pirátů, dnes bychom nemuseli dělat tuto ne úplně běžnou výjimku. Můžeme si jen postesknout, že nečinné Ministerstvo průmyslu ČR tuto zásadní problematiku dosud neřešilo a na místo toho do médií zástupci ministerstva vypouštěli výroky typu: za drahá data si mohou lidé sami apod. 

Dnešní výjimku z projednání v meziresortním připomínkovém řízení lze však považovat i za pozitivní, jelikož i Piráti chtějí z pozice konstruktivní opozice samozřejmě prosadit potřebné změny co nejdříve tak, aby lidé mohli přecházet mezi operátory jednodušeji a levněji. Tlačíme na to, aby se tato nová úprava stihla již před vyhlášením aukce na čtvrtého operátora a možní zájemci mohli s těmito změnami počítat ve svých kalkulacích. 

Za Piráty jsou kroky vedoucí k vyšší míře konkurence a dlouhodobému snížení cen volání a dat pro zákazníky jednoznačně správné. Stejný cíl ostatně mají i pirátské návrhy. Snížení smluvní pokuty při ukončení závazku i rychlejší a jednodušší přechod mezi operátory vládní návrh obsahuje. Za neméně důležité však považujeme i zařazení mikropodniků a živnostníků pod pojem spotřebitel. Jinak by tito živnostníci a malé firmy nadále spadali mezi firmy, které nyní platí smluvní pokutu sto procent z ceny zbývajícího nasmlouvaného tarifu. 
