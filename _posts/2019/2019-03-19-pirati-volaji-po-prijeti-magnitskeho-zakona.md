---
date:         2019-03-19
category:     blog
tags:         sněmovna celostátní
layout:       post
title:        "Piráti hájí lidská práva: Volají po přijetí Magnitského zákona"
image:        /assets/img/articles/2019/jan-lipavsky.jpg
author:       Mediální odbor
---

Praha, 19. března 2019 - Piráti chtějí posílit lidskoprávní linii v české zahraniční politice. Pirátský poslanec Jan Lipavský s podporou místopředsedy Poslanecké sněmovny Vojtěcha Pikala proto iniciovali přijetí české verze Magnitského aktu, zákona, který umožňuje uvalit sankce na jednotlivce, firmy či vlády porušující lidská práva. S cílem otevřít celospolečenskou debatu na toto téma uspořádali ve Sněmovně veřejný seminář, na kterém vystoupili hosté z Kanady, Ameriky i Velké Británie.

> „Magnitského zákon je jako černá listina komplikující život lidským zrůdám, které vědomě ubližují jiným lidem,” řekl Lipavský během semináře. Na ten kromě zástupců české odborné veřejnosti, akademika Univerzity Karlovy Karla Svobody, zástupce ministerstva zahraničí Davida Červenky a analytičky Sinopsis Kateřiny Procházkové přijali pozvání také zahraniční řečníci. Osloveni byli hosté ze zemí, které už Magnitského zákon přijaly, tedy Kanady, USA, Velké Británie a zemí Pobaltí.

> „Historie je tvořena významnými osobnostmi, hrdiny, kteří vykonali velké skutky ať už pro svou zemi, či pro věc, které věřili. Pro mě je takovým člověkem Sergej Magnitský,” vyprávěl příběh o původu jména zákona jeden z jeho bývalých spolupracovníků Vadim Kleiner. Magnitský byl právník rozkrývající korupční skandály administrativy Vladimíra Putina. To se ovšem vládci Kremlu nelíbilo, nechal proto Magnitského uvěznit. Ve vězení byl právník týrán a nakonec za nevyjasněných okolností zemřel.

Dalšími panelisty vysvětlujícími výhody přijetí Magnitského zákona ve svých domovinách byla kanadská velvyslankyně Bararbara C. Richardson a úředník dohlížející na přijetí aktu ve Spojených státech Benjamin Kraut. „Pracovala jsem jako velvyslankyně mimo jiné také v Zimbabwe a bylo neskutečně uspokojivé vidět dopady zákona v praxi,” řekla Richardson.

> „Cesta za schválení zákona nebude kvůli současné mocenské sestavě jednoduchá, určitě se ale nevzdám. Za některé věci stojí bojovat,” uzavírá Lipavský. 
