---
date:         2019-02-08
category:     blog
tags:         celostátní vláda
layout:       post
title:        "Blesková a utajená reorganizace krajského úřadu ohrožuje důvěryhodnost rozhodnutí v kauze střetu zájmů Andreje Babiše"
image:        /assets/img/articles/2019/ivan-bartos-zelena.jpg
author:       Mediální odbor
---

Praha, 8. února 2019 – Náhlé a utajené personální změny na Krajském úřadě Středočeského kraje vzbuzují velké obavy Pirátů ve věci posuzování střetu zájmů premiéra Babiše. Je to právě Středočeský kraj, který bude po Babišově odvolání celou věc řešit. Bezprostředně po tom, co padlo rozhodnutí úřadu v Černošicích ve věci porušování zákona o střetu zájmů předsedou vlády Babiše, došlo ke kompletnímu zrušení odboru, který měl odvolací řízení premiéra posuzovat.
 
> „Tato blesková a utajená reorganizace krajského úřadu ohrožuje důvěryhodnost rozhodnutí v kauze střetu zájmů Andreje Babiše,“ uvedl předseda Pirátů Ivan Bartoš.
 
Úřad v Černošicích vydal rozhodnutí ve věci střetu zájmů Andreje Babiše 21. ledna 2019. Po dvou dnech o této věci informovala média a hned poté vedení Krajského úřadu Středočeského kraje rozhodlo o zrušení pracoviště s názvem Odbor správních agend a krajský živnostenský úřad, který měl po Babišově odvolání celou věc posuzovat. Tato neočekávaná změna vstoupila v účinnost podezřele rychle, již 1. února 2019. V době, kdy se Andrej Babiš proti rozhodnutí černošického úřadu odvolal, tedy 5. února, tak již tuto gesci přestupkového řízení měl nově na starost jiný odbor – Odbor legislativně právní a krajský živnostenský úřad.
 
Tyto změny lze odvodit jednak z webových stránek Středočeského kraje, ale především byly potvrzeny několika na sobě nezávislými zdroji. Jeden z nich se obrátil na analytický tým Pirátů.   
 
> „Internetové stránky kraje nijak nezdůvodňují tuto reorganizaci a informace o zrušeném odboru jednoduše zmizely, takový postup je zcela nestandardní. Takto zásadní a velmi rychle zorganizovaná změna může tudíž vzbuzovat výrazné pochybnosti o odvolacím řízení kauzy střetu zájmů premiéra Babiše,“ doplnil člen analytického týmu Janusz Konieczny.     
