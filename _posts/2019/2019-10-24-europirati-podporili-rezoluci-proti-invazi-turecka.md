---
date:         2019-10-24
category:     blog
tags:         zahraničí evropská-unie bezpečnost
layout:       post
title:        "Evropští Piráti podpořili rezoluci proti turecké invazi v Sýrii"
image:        /assets/img/articles/2019/marketa-gregorova1.jpg
author:       Mediální odbor
---



Štrasburk, 24. října 2019 - Evropský parlament dnes schválil rezoluci o turecké vojenské operaci v severovýchodní Sýrii a jejich důsledcích. Ta rozhodně odsuzuje jednostranný turecký vojenský zásah v severovýchodní Sýrii a vyzývá Radu, aby zvážila přijetí vhodných a cílených hospodářských opatření namířených proti Turecku.

> Europoslankyně Markéta Gregorová již minulý týden zaslala dotazy Evropské radě, které se ptá, zda Rada podpoří ukončení přístupových rozhovorů s Tureckem, zda se chystá iniciovat zákaz prodeje zbraní a zbraňového materiálu do Turecka, či zda v této věci použije tvrdé ekonomické sankce. „Evropská unie jako jediná může efektivně zakročit a ukončit invazi Turecka do Sýrie. A pokud je někdo jediný, kdo může něco učinit, pak to učinit musí,“ komentuje svůj dopis Gregorová. „Rezoluci Evropského parlamentu vítám a rozhodně ji podporuji, je to krok správným směrem. Já osobně bych byla v postoji vůči Turecku ještě striktnější a s okamžitou platností ukončila již tak jen fiktivní přístupové rozhovory a využila ekonomických sankcí. Nesmíme se Tureckem nechat vydírat k zavírání očí před vojenskou agresí, která má za následek smrt civilního obyvatelstva,“ dodává Gregorová.

V rezoluci je dále vyslovena výzva, aby Turecko s okamžitou a definitivní platností ukončilo svou vojenskou operaci v severovýchodní Sýrii a stáhlo všechny své jednotky ze syrského území, také se v ní zdůrazňuje významný přínos syrských demokratických sil jakožto spojence v boji proti Islámskému státu. Evropský parlament také trvá na globálním politickém řešení syrského konfliktu na základě uznání jednoty, svrchovanosti a územní celistvosti syrského státu, s plným uznáním práv všech etnických a náboženských složek syrské společnosti.


* [Text celé rezoluce v českém jazyce](https://www.europarl.europa.eu/doceo/document/RC-9-2019-0123_CS.html?fbclid=IwAR0GQRakxve2OATHHwE-8arS1xWmmyxoDLRFI935eicKlDqLBT0-3-tpTa4)
