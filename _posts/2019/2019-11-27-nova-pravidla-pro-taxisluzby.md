---
date:         2019-11-27
category:     blog
tags:         celostátní sněmovna legislativa doprava
layout:       post
title:        "Poslanci schválili revoluci pro taxislužbu. Piráti změnu vítají, upozorňují ale na rizika"
image:        /assets/img/articles/2019/michalek99.jpg
author:       Mediální odbor
---


Praha, 27. listopadu 2019 – Poslaneckou sněmovnou dnes prošla novela upravující podobu taxislužeb, kterou inicioval po stávkách pražských taxikářů Pirát Jakub Michálek. „Jde o revoluci v oblasti taxislužeb. Cílem bylo nastavit rovná pravidla pro taxikáře a moderní platformy, jako je Uber nebo Taxify, a to se povedlo. Otevře se trh, zlepší se služby pro zákazníky a odstraní se přežitky jako střešní svítilna a taxametr u objednávek přes mobil, kde zná zákazník cenu předem, a to je krok správným směrem. Obavy mám o Prahu a další velká města, protože ministr dopravy Kremlík odmítl naše pozměňovací návrhy, které by městům umožnily provoz taxislužeb regulovat a zajistily, že cizinci řídící taxík budou mít pracovní povolení. Taky jsme byli přehlasováni, když jsme navrhovali zpřísnit kontrolu u digitálních zprostředkovatelů,“ vysvětluje Jakub Michálek. Podle nových pravidel například nemusí mít auta digitálních platforem svítilnu ani taxametr. Klasickým taxíkům zůstává privilegium brát zákazníky, kteří si je zastaví na ulici. Ruší se také zkoušky z místopisu. Stát ale bude mít přehled o tom, kdo s taxíky jezdí. To řeší nově nálepka na taxících, které jezdí výlučně v rámci aplikací. Řidiči musí mít také živnostenské oprávnění.

> „Pravidla jsou rozumně vyvážená a ve prospěch zákazníků. Reagují na vývoj na trhu, a posouvají tak taxislužbu do 21. století,“ hodnotí pirátský poslanec zodpovědný za resort dopravy Ondřej Polanský. Změna zákona ale neznamená větší kontrolu jen u nových platforem, ale i u klasických taxi dispečinků. Pro ně poprvé zavádí i sankce za porušení. Pokud platforma dostane dva tresty kvůli tomu, že u řidičů nehlídá, zda mají potřebné papíry, může dostat ve správním řízení zákaz činnosti.

> „Nová pravidla omezí prostor pro podvody na turistech a taxi si bude moci dovolit více lidí. To může znamenat méně aut v ulicích měst, které jsou automobily přeplněné a najít parkovací místo je často nadlidský úkol,“ dodává Michálek. Za diskutabilní ale považuje zrušení povinnosti skládat zkoušku z právních předpisů. „Zkoušky z právních předpisů by pomohly samosprávám regulovat počet řidičů. Vláda ale náš návrh v tomto ohledu nepodpořila. Uvidíme, zda nedojde k příliš velkému nárůstu počtu řidičů. Minimálně v případě Prahy z toho obavy mám,“ uzavírá Jakub Michálek.
