---
date:         2019-09-05
category:     blog
tags:         celostátní legislativa digitalizace
layout:       post
title:        "Garanční výbor podpořil zákon o právu na digitální služby"
image:        /assets/img/articles/2019/digi-fotka.jpg
author:       Mediální odbor
---

Praha, 5. září 2019 - Výbor pro veřejnou správu a regionální rozvoj, kterému předsedá Ivan Bartoš, dnes jednomyslně podpořil zákon o právu na digitální služby. Ten má občanům garantovat právo do pěti let od jeho schválení požadovat od státu veškerou komunikaci elektronicky. Návrh zapadá do celkové vládní koncepce Digitální Česko a je pod ním podepsáno 137 poslanců. Na přípravě zákona se podíleli experti všech politických stran, zástupci ICT Unie i vládní zmocněnec pro IT a digitalizaci Vladimír Dzurilla. Návrh zákona podpořili také ministr vnitra Jan Hamáček a premiér Andrej Babiš.

> „Je to bezpochyby revoluční legislativa, která dává záruku, že k digitalizaci skutečně dojde. Jeho realizace přinese občanům potřebný komfort, na který jsou zvyklí z komerčních služeb, jako je například elektronické bankovnictví, nákup letenek, nakupování online. Navíc je legislativa velmi oceňována i mezi úředníky státního aparátu napříč resorty. Pozitivní je také to, že do budoucna přinese úspory v nákladech na fungování státní správy - ve vyřizování agendy, která doposud probíhá výhradně na úřadě u okénka. Tato možnost bude lidem samozřejmě nadále zachována, ale nově budou mít možnost plnohodnotně využít právě digitální obsloužení,” komentuje předseda Pirátů Ivan Bartoš.

> „Zákon o právu na digitální službu je zastřešující zákon a velký krok vpřed. Nesmíme však zapomínat ani na další eGovernment zákony, které poslanecká skupina předložila - digitální technická mapa, využití bankovních identit v kontaktu se státem či založení firmy za jeden den. Tyto zákony dohromady určí zcela nové mantinely a mají potenciál rozhýbat ztuhlý eGovernment v Česku,” dodává předseda Výboru pro eGovernment Ondřej Profant.
