---
date:         2019-08-29
category:     blog
tags:         celostátní legislativa digitalizace bezpečnost
layout:       post
title:        "Ministerstvo vnitra neohlídalo data v téměř sto tisících případech, pokuta mu ale nehrozí"
image:        /assets/img/articles/2019/ondrej-profant1.jpg
author:       Mediální odbor
---


Praha, 29. srpna 2019 – Téměř sto tisíc nezákonných přístupů do registru obyvatel na Ministerstvu vnitra odhalila kontrola Úřadu pro ochranu osobních údajů. Dne 24. dubna tohoto roku nabyl účinnosti zákon o osobních údajích, který neumožňuje pokutovat orgány veřejné správy. Původní pokuta ve výši 1,1 milionu korun byla zrušena, ačkoliv odpovědnost Ministerstva vnitra za neoprávněné poskytnutí osobních údajů úřady uznaly. V průběhu legislativního procesu jsem na tento problém upozorňoval opakovaně. 



Zákon o osobních údajích, který upřesňuje Obecné nařízení o ochraně osobních údajů známé jako GDPR, přijala Sněmovna v březnu tohoto roku v podobě, kterou navrhnul Senát. Podle přijatého zákona úřad upustí od správního trestu v případě, že jde o orgány veřejné moci a veřejné subjekty usazené v daném členském státě. V březnu, kdy se ve Sněmovně vrácená senátní úprava projednávala, jsem upozornil na to, že porušuje princip rovnosti před zákonem. Současná praxe by proto mohla být napadena u Ústavního soudu ČR. Zatímco podnikatelé a živnostníci jsou pokutovaní za každou drobnou nesrovnalost, státní správa je v pozici nedotknutelné vrchnosti, která zneužívá své pozice a ohrožuje informace o vlastních občanech. Škodlivou výjimku nakonec odhlasovala sněmovní většina ANO, ČSSD, ODS, KDU-ČSL a STAN a už po čtyřech měsících platnosti zákona registrujeme první škody. Reálná odpovědnost viníků je přitom nulová.


* Podrobné informace naleznete na [webu ÚOOU](https://www.uoou.cz/uoou-nemohl-udelit-pokutu-ministerstvu-neumoznuje-mu-to-zakon/d-35454).
* [Informace o GDPR](https://www.profant.eu/2019/prinos-gdpr.html) na blogu poslance Ondřeje Profanta.
