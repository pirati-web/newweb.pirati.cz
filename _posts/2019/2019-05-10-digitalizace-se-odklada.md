---
date:         2019-05-10
category:     blog
tags:         celostátní zdravotnictví sněmovna legislativa
layout:       post
title:        "Digitalizace se odkládá. Sněmovna zkomolila přílepek k eNeschopence"
image:        /assets/img/articles/2019/lukas-kolarik-tk.jpg
author:       Mediální odbor
---

Praha, 10. května 2019 – Poslanecká sněmovna dnes ve 3. čtení schválila elektronickou neschopenku. Společně s tím ale odložila zavedení Jednotného informačního systému práce a sociálních věcí (JISPSV). Ten měl nahradit předražené IT systémy Ministerstva práce a sociálních věcí a zjednodušit komunikaci úřadů mezi sebou. Nyní se počítá s nasazením JISPSV až od roku 2022. Po poradě poslaneckého klubu se Piráti rozhodli právě kvůli odsunutí termínu návrh nepodpořit a Senát vyzvali k vrácení návrhu s upraveným termínem spuštění JISPSV.

> „Domnívám se, že je to další alibistický úskok současné vlády, které se neumí popasovat se slibovanou a tolikrát proklamovanou digitalizací státu. V roce 2022 nastane stejná situace, jaká tady byla před dvěma roky. Bude krátce po volbách a personální obsazení ministerstva nelze předjímat. Z historie víme, jak dopadají dlouhodobé a složité projekty, které přistanou na stůl novému vedení resortu. Dlouho se s nimi nic neděje, pak se rychle lepí legislativa poslaneckými pozměňovacími návrhy. Anebo se opět přehodí na dalšího ministra v pořadníku,” komentuje situaci poslanec Pirátů Lukáš Kolářík a dodává: „Co to znamená pro lidi? Jednak opět vyhodíme do vzduchu několik miliard za prodloužení současných IT systémů a jednak se o mnoho let prodlouží nesmyslné obíhání úřadů s kusem papíru. To je prostě žalostné selhání současné vlády. Proto vyzýváme senátory, aby nám dnes odhlasovaný návrh vrátili zpět se zkrácením termínu účinnosti Jednotného informačního systému práce a sociálních věcí.”

> „Jde o ukázkový případ legislativy, která měla být bezproblémová. Měla ulehčit lékařům i pacientům, zejména zaměstnancům. Problém ale opět nastal v realizaci. Systém musí být při spuštění funkční, zejména s ohledem na lékaře, kteří s ním budou pracovat. Obracím se proto na MPSV, aby opět využilo praktických zkušeností zdravotníků i na Výboru zdravotním a uspořádalo další setkání nad pokročilejším zněním návrhu,” uvedla na tiskové konferenci poslankyně Olga Richterová.
