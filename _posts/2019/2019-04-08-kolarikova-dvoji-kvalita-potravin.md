---
date:         2019-04-08
category:     blog
tags:         celostátní evropská-unie celostátní kontrola-moci-a-mocných
layout:       post
title:        "O dvojí kvalitě potravin se v europarlamentu rozhodne za týden"
image:        /assets/img/articles/2019/jana-kolarikova1.jpg
author:       Mediální odbor
---

Praha, 8. dubna 2019 – Europoslanci minulý týden na výboru pro vnitřní trh odhlasovali směrnici, která dále umožňuje výrobu potravin ve dvojí kvalitě. Směrnice obsahuje tolik výjimek, že produkci odlišných výrobků vlastně legalizuje. Budou to navíc spotřebitelé, kdo budou muset u soudu dokazovat, že byli oklamaní nekalými praktikami výrobce. 16. dubna 2019 bude o směrnici rozhodovat plénum Evropského parlamentu. Pokud projde aktuální podoba, budou Piráti apelovat na Evropskou komisi, aby přijala přísnější opatření, podle kterých by prodej potravin ve dvojí kvalitě byl klamavou obchodní praktikou.

> „Nejsme smetiště Evropy a zasloužíme si stejnou kvalitu potravin jako zbytek Evropy. Nejsme detektivové, abychom zkoumali mírné odlišnosti na obalech, kterými argumentují obchodníci. A nejsme ani občané druhé kategorie, kteří si zaslouží horší potraviny. Někteří občané ČR jezdí pro kvalitnější potraviny do Německa, ale to znamená vyšší náklady i zátěž pro životní prostředí. Potřebujeme systémové řešení,“ uvedla Jana Koláříková, kandidátka Pirátů pro volby do Evropského parlamentu.  

Podle minulý týden schválené dohody předloží Komise Evropskému parlamentu a Radě dva roky po začátku platnosti směrnice zprávu o dopadu na prodej dvojí kvality potravin v praxi. Piráti by v takovém případě tlačili na Evropskou komisi, aby směrnici zpřísnila. Směrnici musí schválit jak Evropský parlament na plénu, tak i členské státy v rámci Rady EU. Pokud by europarlament návrh zamítnul, vrátí se jednání na začátek a o podobě směrnice pak rozhodnou europoslanci nově zvoleného Evropského parlamentu. V případě přijetí bude na České republice, zda evropskou legislativu zpřísní.
