---
date:         2019-05-13
category:     blog
tags:         celostátní volby
layout:       post
title:        "Klub Evropa: Piráti pořádají sérii debat s kandidáty, poslanci a senátory na palubě plavidla PORT X"
image:        /assets/img/articles/2019/klub-evropa.jpg
author:       Mediální odbor
---


Praha, 13. května 2019 – Piráti pokračují v inovativním pojetí kampaně do Evropského parlamentu. Tentokrát zvou voliče na palubu moderního plavidla PORT X, kde se v rámci pirátského projektu Klub Evropa odehrají diskuse s jejich kandidáty, poslanci, senátory a pražskými zastupiteli. Na náplavce na Rašínově nábřeží budou veřejnosti dveře otevřeny od pondělí 13. května do čtvrtka 16. května od 10:00 do 22:00.

> „Koncept Klubu Evropa trefně poukazuje na výhody členství v unii, které si často ani neuvědomujeme, jelikož je považujeme za automatické. Proč jsme použili zrovna termín klub? Členství v klubech známe všichni z každodenního života, kdy nám benefity nabízejí posilovny, wellness centra a další, za fixní měsíční paušál. My chceme lidem představit benefity členství v evropském společenství,” uvedl lídr pirátské kandidátky Marcel Kolaja a dodal: „Některá témata i jejich komplexní řešení se dost často nedaří voličům vysvětlit klasickými materiály, jako jsou letáky či volební spoty. Proto pořádáme debaty, které mají za cíl zapojit voliče a ukázat, že před i po volbách chceme naše řešení diskutovat s lidmi.”

Ve čtyřech dnech se bude debatovat například o brexitu, možnostech reformy EU, životním prostředí, daňových rájích nebo postavení žen v politice. Diskuzí se zúčastní také primátor Zdeněk Hřib a senátoři Václav Láska a Lukáš Wagenknecht. Program bude přenášen živě na facebookové stránce  Pirátských listů. Streaming bude ve formě 2D i 3D (360°live).

Piráti zvou na debaty na palubě plavidla PORT X také novináře. Program na celé čtyři dny a další informace najdete [zde](https://www.facebook.com/events/290126941922266/?notif_t=plan_user_invited&notif_id=1557599762971186).  
