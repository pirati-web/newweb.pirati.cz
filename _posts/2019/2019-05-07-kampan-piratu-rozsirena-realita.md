---
date:         2019-05-07
category:     blog
tags:         celostátní kampaň evropská-unie
layout:       post
title:        "Piráti v Česku jako první používají rozšířenou realitu v kampani"
image:        /assets/img/articles/2019/ivan-bartos-virtual.jpg
author:       Mediální odbor
---
 
 
Praha, 7. května 2019 – Piráti vsadili v kampani do Evropského parlamentu na nejnovější technologie. Součástí nového vydání jejich předvolebních Pirátských listů je rozšířená realita, která kombinuje reálný a virtuální svět. Pokud čtenář namíří svůj mobilní telefon na titulní stranu Pirátských listů, na displeji se mu objeví animovaná 3D postavička Ivana Bartoše, který zve k evropským volbám. Pirátské listy jsou k dostání na všech pirátských stáncích.

> „Je to jedno z prvních využití augmentované reality v politické komunikaci a určitě první v České republice,“ uvedl stratég kampaně Tomáš Mrkvička. 

Podobný nástroj použil v minulosti například prezidentský kandidát Muhammadu Buhari v Nigérii v roce 2015. Hologram kandidáta, který mluví k lidem, tedy podobnou technologii, využilo několik politických kampaní – například francouzský prezidentský kandidát Jean-Luc Mélenchon v roce 2017. Andrew Yang plánuje velkou část své prezidentské kampaně v roce 2020 ve Spojených státech postavit právě na využití trojrozměrných hologramů. 

> „Tištěné noviny jsou pro volby tradičně důležité. My jsme těm našim ale chtěli letos dodat něco navíc. Myslíme si, že pokud dokážeme kampaní naše voliče zaujmout a pobavit, více z nich se může odhodlat jít k volbám,“ dodal Mrkvička.

> Rozšířená realita (augmented reality – AR) je nová technologie, která umožňuje do reálného světa přidávat počítačem vytvořené vizuální objekty. Miroslav Papež, vývojář a autor systému použitého Piráty, popisuje technickou stránku projektu: „Aby rozšířená realita fungovala přímo z prohlížeče mobilního telefonu, vyvinuli jsme vlastní technické řešení za pomoci existujícího kódu z open source knihovny.“  

Pro zobrazení postavičky není třeba stahovat do telefonu žádnou aplikaci, stačí otevřít ve webovém prohlížeči stránku www.evropapotrebuje.cz/ar, na kterou odkazuje také vytištěný QR kód a zamířit fotoaparát na znak na titulní stránce novin. Animovaný Ivan Bartoš, který reaguje na skutečný pohyb novin, čtenáři řekne, proč volit Piráty ve volbách do Evropského parlamentu.

* [Celostátní vydání Pirátských listů](http://www.pirati.cz/assets/pdf/pirlisty2019celostat.pdf)
