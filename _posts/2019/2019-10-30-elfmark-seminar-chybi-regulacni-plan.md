---
date:         2019-10-30
category:     blog
tags:         celostátní legislativa
layout:       post
title:        "Elfmark: Územní plánování v ohrožení kvůli chybějícímu regulačnímu plánu"
image:        /assets/img/articles/2019/seminar-elfmark.jpg
author:       Mediální odbor
---

 

Praha, 30. října 2019 – Úspěšný městský rozvoj v České republice vyžaduje větší roli institutu regulačních plánů. To vyplynulo z dopolední části včerejšího semináře o rekodifikaci stavebního práva. Tzv. regulační plán má zajistit koordinovaný a komplexní rozvoj města včetně výstavby parků, škol a dalších prvků občanské vybavenosti. Inspirací mohou být města západní Evropy, jejichž zkušenosti tlumočili na včerejším semináři organizovaném pirátským poslancem Františkem Elfmarkem zahraniční hosté. V závěru semináře zazněly informace od Ministerstva pro místní rozvoj ČR o přípravě nového stavebního zákona. V rámci přípravy paragrafového znění z něj však Hospodářská komora právě institut regulačního plánu vyškrtla bez porady s MMR. Hospodářská komora svým jednáním nedodržuje schválený věcný záměr nového stavebního zákona, který v červnu schválila vláda.

> „Barcelona, Vídeň, Rotterdam i Mnichov mají sice vlastní speciální dokumentaci, pomocí které výstavbu koordinují, ale ve všech případech ji lze poměrně dobře připodobnit k českým regulačním plánům. V ČR je však už nyní regulační plán jako nástroj územního plánování navzdory svým nesporným výhodám poměrně málo využíván. Navíc jsme se dozvěděli o jeho vyškrtnutí ze strany Hospodářské komory z připravovaného stavebního zákona. Důsledkem tohoto rozhodnutí bude pokračující nekoncepčnost územního rozvoje. Bez odpovídající legislativní opory budou regulační plány nevymahatelné a nebudou mít dostatečnou sílu na zajištění koordinovaného rozvoje,“ shrnul pondělní seminář Elfmark.

Semináře se zúčastnil i předseda Pirátů Ivan Bartoš, předseda Výboru pro veřejnou správu a regionální rozvoj. 

> „Jestli chceme na něčem ilustrovat, jak v této zemi nějaký proces nefunguje, je to právě neskutečně dlouhé a složité stavební řízení a pomalost správních soudů. Zkostnatělost současného řešení neumožňuje městům a obcím řešit otázky výstavby zejména směrem k poptávce po bydlení, což má negativní dopady na ceny bytů, ale ovlivňuje i otázky občanské vybavenosti či infrastruktury. Jsem rád, že právě my máme tu možnost přispět ke konstruktivnímu hledání, jak zjednodušit a zrychlit plánování a povolování staveb, a přitom nerezignovat na respekt ke všem zúčastněným, ale i k přírodě a potřebám obcí a měst,“ komentoval Bartoš současnou situaci a potřebu nového efektivního zákona. 

Nová legislativa by se měla dostat po projednání vládou do prvního čtení v Poslanecké sněmovně v první polovině roku 2020. 

> „V rámci sněmovního procesu budou Piráti prosazovat, aby regulační plány byly součástí paragrafového znění. Je třeba, aby příprava zákona probíhala za účasti odborné veřejnosti, což se dosud neděje,“ uzavřel Elfmark.
