---
date:         2019-09-24
category:     blog
tags:         celostátní sněmovna
layout:       post
title:        "Sněmovnu čeká série zákonů k digitalizaci či zásadní oprava zákona o státních zástupcích, uvedli na brífinku Piráti"
image:        /assets/img/articles/2019/tk34schuze-pokr.jpg
author:       Mediální odbor
---


Praha, 24. září 2019 – Zásadní návrhy zákonů v oblasti digitalizace, pojistka k zákonu o státních zástupcích, jednání o ústavní žalobě na prezidenta republiky, zákon o rodičovském příspěvku a další postoje k bodům pokračující 34. schůze Poslanecké sněmovny Parlamentu ČR představili Piráti na dnešní pravidelné tiskové konferenci.  

 

> Trojici zákonů, které mají zásadně rozšířit a zkvalitnit digitalizaci státní správy představil předseda Pirátů Ivan Bartoš: „Středeční jednání Poslanecké sněmovny bude velký den pro digitalizaci, protože se budou projednávat hned tři důležité zákony z této oblasti. Právo občana na digitální služby je návrh, který vznikl po spolupráci všech stran ve Sněmovně i vládního zmocněnce Vladimíra Dzurilly a má podporu premiéra Babiše i ministra Hamáčka. V následujících pěti letech bude vláda postupně digitalizovat veškeré služby, aby občan mohl přistupovat ke službám státu digitálně z domova přes počítač nebo prostřednictvím telefonu. Kromě toho obsahuje i část o sdílení dat mezi úřady. Konečně dojde na náš požadavek, aby úřady neobíhali občané, ale data. Doufáme, že zákon stihneme přijmout do konce tohoto roku. Sněmovna bude projednávat také zákon o bankovní identitě, který má umožnit identifikaci občana bankovní identitou pro komunikaci se státem, tedy využití přístupových údajů z elektronického bankovnictví pro přihlášení ke službám státní správy. Široká spolupráce ve Sněmovně se týká také zákona o digitální technické mapě. Na něm se za Piráty podílí zejména Ondřej Profant a spočívá v přenesení stavebních technických informací do digitální formy.“

 

> Předseda Pirátských poslanců Jakub Michálek následně shrnul výtky Pirátů k zákonu o státních zástupcích či postoj k ústavní žalobě na prezidenta: „Ve Sněmovně je zákon o státních zástupcích a už v tento pátek se bude hlasovat o našem pozměňovacím návrhu, který spočívá v tom, aby nejvyššího státního zástupce neodvolávala vláda, ale pouze soud v kárném řízení. Jde o opravu systémovou chybu, která je teď akutní kvůli přezkumu trestního stíhání předsedy vlády. Dnes se bude Sněmovna také zabývat Senátem vráceným zákonem proti kumulaci platů u poslanců a starostů. Druhý plat bude zákon redukovat na 40 procent a zde očekávám tuhý odpor zákonodárců, kteří druhý plat pobírají. V pátek by se mělo ve 3. čtení rozhodnout o nominačním zákonu, který je zaměřen proti trafikám ve státem ovládaných firmách. S předsedou Sněmovny Radkem Vondráčkem hledáme způsob, jak zákon doplnit o problematiku vlastnické politiky, která má formulovat cíle zavazující management státních firem. Jednání o ústavní žalobě na prezidenta republiky proběhne ve čtvrtek. Budeme podporovat to, aby žaloba došla před Ústavní soud ČR, protože shledáváme, že při odvolávání ministrů a zasahování do výkonu justice došlo k hrubému porušování ústavy.“

 

> Poslankyně Olga Richterová zdůraznila, že tento týden bude Sněmovna řešit i téma sociální politiky: „Nepředvídatelnost a handrkování vlády jsou hlavní důvody, proč předkládám pozměňovací návrh o valorizaci rodičovského příspěvku. Děkuji řadě kolegů, kteří se k tomuto návrhu připojili. Naprogramovali jsme i jednoduché rozhraní, které na webu [socialnisystem.cz/kalkulacka/](https://socialnisystem.pirati.cz/nase-reseni/rodicovsky-prispevek/) umožňuje snadný výpočet příspěvku. Vedle toho jsem připravila návrh, který zamezí účelovému přepisování trvalého bydliště kvůli dosažení příspěvku na bydlení. Je to jedna z děr v naší legislativě týkající se dávek a bude se projednávat ve středu.“

 

> Sněmovna bude také řešit návrh poslance Lukáše Bartoně. Zákon o vnitrozemské plavbě má umožnit, aby si vodáci na bezmotorovém plavidle mohli dát beztrestně pivo. Bartoň rovněž upozornil na změnu ve školském zákoně, která upravuje maturitní předměty: „Je to již 17 měsíců od předložení zákona o vnitrozemské plavbě. U vratky ze Senátu, která rozšiřuje dekriminalizaci konzumace alkoholu i na cyklisty, budou mít Piráti volné hlasování. Pokud tento návrh neprojde, jsou Piráti připraveni podpořit sněmovní verzi, která se týká jen vodáků. Na dnešní schůzi budeme usilovat o předřazení školského zákona. Ten ponechává možnost volby maturitního předmětu mezi jazykem a matematikou. Je třeba zákon prosadit co nejdříve, aby maturanti již příští rok věděli, ze kterých předmětů budou maturovat.“

 

> K zítřejší volbě dvou členů Rady ČTK se vyjádřil poslanec Tomáš Martínek, člen Volebního výboru: „Nominovali jsme nezávislou odbornici Angeliku Bazalovou se zkušenostmi z BBC či České televize. Budeme rádi, pokud zástupci ostatních stran budou respektovat zásadu poměrného zastoupení, podle níž tato pozice v Radě náleží Pirátům. Uvidíme, zda budou poslanci respektovat výsledek demokratických voleb. Jedná se o poslední volbu členů Rady ČTK v tomto volebním období.” V závěru tiskové konference pak Martínek doplnil stanovisko Pirátů k dani z nabytí nemovitých věcí: „Jako Piráti jsme, inspirováni legislativou Velké Británie a dalších zemí EU, předložili vlastní návrh zavádějící snížené až nulové sazby daně z nabytí nemovitých věcí pro osoby pořizující si nemovitost k vlastnímu bydlení. Náš návrh by měl nižší rozpočtové dopady i lepší efekt na cenu nemovitostí pro občany ČR. Protože se vláda staví k našemu návrhu negativně, rozhodli jsme podpořit senátní návrh na zrušení daně.“
