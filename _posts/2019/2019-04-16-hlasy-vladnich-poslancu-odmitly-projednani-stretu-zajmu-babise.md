---
date:         2019-04-16
category:     blog
tags:         sněmovna celostátní kontrola-moci-a-mocných
layout:       post
title:        "Hlasy sněmovní vládní většiny a komunistů neumožnily zařadit projednání střetu zájmů Andreje Babiše"
image:        /assets/img/articles/2019/tk28schuze.jpeg
author:       Mediální odbor
---


Praha, 16. dubna 2019 – Střet zájmů Andreje Babiše, nominační zákon, zavedení dalších vln EET, eNeschopenka, aukce kmitočtů a dvojí kvalita potravin v EU. To byla hlavní témata pravidelné úterní tiskové konference Pirátů před 28. schůzí Poslanecké sněmovny, ke kterým se vyjádřil předseda Pirátů Ivan Bartoš a poslanci Pirátů. 

Ivan Bartoš zahájil tiskovou konferenci informací, že Piráti navrhnou mimořádný bod, kterým bude projednávání střetu zájmů Andreje Babiše a navrhnou usnesení, kterým Sněmovna vyzve Evropskou komisi ke zveřejnění závěrečné zprávy o auditu ještě před konáním evropských voleb. Vládní většina v Poslanecké sněmovně spolu s komunisty však zařazení bodu na začátku schůze neumožnila.  

> Poté se Bartoš vyjádřil k návrhům, jejichž projednání se na právě zahájené schůzi očekává: „Zásadním bodem je vládní novela zákona o místních poplatcích. Pozměňovací návrh předsedy klubu Jakuba Michálka k tomuto tisku má umožnit obcím převést povinnost úhrady ubytovacího poplatku na digitální ubytovací platformy. Například Praze to může přinést až 120 milionů Kč ročně navíc oproti dnešku. Třetím tématem je vládní návrh nominačního zákona, který vláda předložila v reakci na návrh Pirátů. Postrádá však základní věc, kterou je závaznost rozhodnutí nominačního výboru. Proto předložíme pozměňovací návrh, který bude závaznost obsahovat, aby zákon měl skutečně protikorupční charakter.“

> Poslanec Mikuláš Ferjenčík připomněl, že Sněmovna bude projednávat rozšíření EET pro živnostníky: „Podle vládního návrhu se EET bude týkat i těch nejmenších řemeslníků, což je absurdní. Přínos pro státní pokladnu bude minimální, ne-li záporný. Svá čísla o výnosu EET si vláda cucá z prstu. K návrhu bude celá řada pozměňovacích návrhů o doplnění výjimek, například pro prodej vánočních stromků, velikonočních pomlázek a kraslic. Klíčová bude debata o zvláštním režimu, který zavádí povinnost papírově vykazovat denní tržby. Pokud neprojde zamítnutí zákona, pokusíme se jej alespoň zlepšit.“

> K problematice eNeschopenky se následně vyjádřil poslanec Lukáš Kolářík: „Pro Piráty je důležité, aby občan, který onemocní, nemusel doručovat neschopenku a cestou nakazit několik dalších lidí, ale mohl se léčit. Proto je pro nás zásadní, aby eNeschopenka začala plnohodnotně fungovat od 1. ledna 2020.“

> Poslanec Martin Jiránek poté uvedl chystané změny v telekomunikacích: „Na konci února jsme iniciovali změnu zákona o elektronických komunikacích, díky čemuž začala Vláda ČR konečně jednat. Veškeré změny zákona nyní směřují k vyšší ochraně spotřebitelů a zjednodušení přechodu mezi operátory. Tyto změny by měly dlouhodobě zvýšit konkurenci v telekomunikačním prostředí a snížit tak ceny volání a dat. Stále apelujeme na vládu a Ministerstvo průmyslu a obchodu, aby věnovaly maximální snahu k přilákání čtvrtého operátora při podzimní aukci kmitočtů. Už nyní totiž vidíme, že operátoři ze strachu z příchodu nového operátora, reagují zlepšením nabídek a snížením cen a to ještě aukce ani nezačala.“

Marcel Kolaja, lídr Pirátů pro volby do Evropského parlamentu, v závěru brífinku informoval o aktuálně projednávané směrnici o dvojí kvalitě potravin: „Je to dlouhodobý a rozšířený problém. Dnes se toto téma probírá na plénu Evropského parlamentu. Směrnice však obsahuje výjimky, které de facto praxi dvojí kvality potravin legalizují. Jednoznačně proto podporujeme pozměňovací návrh, který dvojí kvalitu potravin bezpodmínečně zakáže.”
