---
date:         2019-02-11
category:     blog
tags:         celostátní sněmovna moravskoslezský-kraj kauzy okd
layout:       post
title:        "Ministerstvo financí podalo Evropské komisi zavádějící informace o nedovolené podpoře Karbon Investu, upozornil Lukáš Černohorský evropskou komisařku"
image:        /assets/img/articles/2019/cernohorsky-komisarka.jpg
author:       Mediální odbor
---


Praha, 11. února 2019 – Ministerstvo financí ČR podalo podle zjištění vyšetřovací komise k OKD Evropské komisi nepravdivé a zavádějící informace ohledně privatizace OKD. Šéf vyšetřovací komise, pirátský poslanec Lukáš Černohorský, o tom informoval eurokomisařku pro hospodářskou soutěž Margrethe Vestager při její návštěvě Poslanecké sněmovny Parlamentu ČR. Černohorský položil eurokomisařce několik dotazů během jejího vystoupení na zasedání Výboru pro evropské záležitosti a apeloval na ni, aby se Evropská komise privatizací OKD dál zabývala.

> „Předal jsem eurokomisařce Vestager důležité důkazní materiály týkající se protiprávní veřejné podpory v kauze OKD. Ta byla podle nás poskytnuta v rámci privatizace minoritního podílu státu v roce 2004. Stát ho prodal společnosti Karbon Invest pod tržní cenou a bez výběrového řízení. Dospěli jsme k názoru, že Evropská komise, která tehdy kauzu šetřila, nedostala ze strany ČR pravdivé informace o všech relevantních skutečnostech. Na problém již dříve upozornilo sdružení BYTYOKD.CZ, jejich stížnost ale Evropská komise v roce 2011 zamítla s tím, že znalecké posudky byly v pořádku. Při svém šetření ale vycházela pouze z podkladů, které jí připravilo Ministerstvo financí vedené Bohuslavem Sobotkou. Podklady za ministerstvo však fakticky připravoval Radek Pokorný, právní zástupce kupujícího Zdeňka Bakaly,“ uvedl Černohorský.

Evropská komise dle vyjádření Margrethe Vestager zatím vyčkává na rozhodnutí českých soudů, protože soudní řízení ještě stále probíhají a Komise je nechce ze své pozice ovlivňovat. Eurokomisařka ale potvrdila, že se o kauzu zajímá a pokud by se obvinění potvrdila, šlo by o zásah do hospodářské soutěže. Evropská komise by potom musela rozhodnout o nápravných opatřeních. O jejich konkrétní podobě ale zatím nechtěla spekulovat.

> „Domnívám se, že pokud by se prokázalo, že se stát dopustil nedovolené veřejné podpory, prodal OKD pod cenou a navíc záměrně poskytl Evropské komisi zavádějící informace, měli by tehdejší majitelé Karbon Investu vrátit neprávem získané peníze zpět státu. Použili je jak známo ke svému dalšímu soukromému podnikání: Zdeněk Bakala investoval do obchodu s luxusním zbožím, ovládl mediální koncern Economia a Viktor Koláček rozjel několik developerských projektů,“ doplňuje Lukáš Černohorský.

Princip rovné soutěže je přitom jeden z hlavních principů celé Evropské unie. Žádný stát v EU nesmí prodat svůj majetek pod tržní cenou, protože v opačném případě tím kupující společnost zvýhodní, což vede k deformaci tržního prostředí. Své závěry má vyšetřovací komise předložit plénu Sněmovny 12. dubna 2019.
