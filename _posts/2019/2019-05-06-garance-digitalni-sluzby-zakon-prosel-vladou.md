---
date:         2019-05-06
category:     blog
tags:         celostátní sněmovna legislativa digitalizace
layout:       post
title:        "Zákon garantující digitální komunikaci občanů se státem má podporu vlády"
image:        /assets/img/articles/2019/ivan-bartos-znak.jpg
author:       Mediální odbor
---

Praha, 6. května 2019 - Vláda dnes dala souhlasné stanovisko návrhu zákona o právu na digitální služby, který má občanům garantovat právo do pěti let od schválení požadovat od státu veškerou komunikaci elektronicky. Návrh, který vznikal téměř rok pod záštitou Výboru pro veřejnou správu a regionální rozvoj vedeném předsedou Pirátů Ivanem Bartošem, zapadá do celkové vládní koncepce Digitální Česko a je pod ním podepsáno 137 poslanců sněmovních stran. Na přípravě zákona se podíleli experti všech politických stran, zástupci ICT UNIE i vládní zmocněnec pro IT a digitalizaci Vladimír Dzurilla. Návrh zákona podpořili také ministr vnitra Jan Hamáček a premiér Andrej Babiš.

> „Vytrvalá práce na Výboru pro veřejnou správu a zapojení všech klíčových hráčů do přípravy návrhu nese ovoce. Vládní podpora zákona o právu na digitální služby je velmi dobrou zprávou. Věřím, že to bude dobrý základ pro další cestu zákona legislativním procesem a vše se podaří dovést do zdárného konce co nejdříve. Slibuji si od toho především ulehčení každodenního života občanů a posun blíže k digitálnímu státu,” uvedl předseda Pirátů a Výboru pro veřejnou správu a regionální rozvoj Ivan Bartoš.

> „Podpora vlády pro tento zákon je velký krok vpřed. Ale nesmíme zapomínat, že zákon jen udává pravidla. Důležitá bude proto následně samotná realizace, která musí být provedena s velkým zřetelem na občany, kteří jsou klienty úřadů,” doplňuje Ondřej Profant, předseda Podvýboru pro eGovernment.
