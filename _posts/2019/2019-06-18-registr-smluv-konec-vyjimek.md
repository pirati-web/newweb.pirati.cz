---
date:         2019-06-18
category:     blog
tags:         celostátní sněmovna legislativa kontrola-moci-a-mocných 
layout:       post
title:        "Končí Palermo. Piráti prosadili klíčovou novelu, která ruší výjimky z registru smluv"
image:        /assets/img/articles/2019/jakub-michalek2.jpg
author:       Mediální odbor
---

Praha, 18. června 2019 – Piráti dnes prosadili finální znění novely zákona o registru smluv, která ruší výjimky pro některé státní podniky jako je ČEZ či České dráhy. Novela zavádí zveřejňování smluv, které byly historicky uzavírány nevýhodně a s politickým vlivem. Zákon o registru smluv, který přijala vláda ČSSD a ANO v únoru roku 2017, obsahoval celou řadu výjimek, kvůli kterým nebylo možné kontrolovat hospodaření státních podniků v řádu nejméně desítek miliard korun ročně. To by se mělo nyní díky Pirátům změnit. 

> „Zrušení výjimky pro ČEZ nebo České dráhy bylo jedním z nejdůležitějších předvolebních programových bodů Pirátů. Přijetí novely bohužel vzhledem k obstrukcím ostatních stran trvalo celý rok, ale nakonec se nám tuto účelovou výjimku podařilo zrušit. Firmy jako ČEZ, České dráhy a další tak budou mít povinnost zveřejňovat své smlouvy na internetu v registru smluv, stejně jako to již dělá například Budějovický Budvar. Přijetí zákona je zlom, kterým konečně končí české Palermo,” říká předseda poslaneckého klubu Pirátů Jakub Michálek.

Novela je důležitá proto, aby veřejnost měla účinný přístup k informacím o smlouvách státních a polostátních subjektů v řádu nejméně desítek miliard korun ročně. Předchozí podoba zákona umožňovala utajené nevýhodné smlouvy.
