---
date:         2019-08-01
category:     blog
tags:         celostátní kultura legislativa
layout:       post
title:        "Piráti chtějí vědět, kolik peněz vymáhají Lesy ČR od dlužníků v insolvenci"
image:        /assets/img/articles/2018/holomcik2.jpg
author:       Mediální odbor
---


Praha, 6. srpna 2019 – Státní podnik Lesy ČR je od loňského roku v provozní ztrátě, bez rezerv, a navíc bojuje s historickým rozsahem kůrovcové kalamity. Radek Holomčík, poslanec Pirátů a místopředseda sněmovního Zemědělského výboru, se proto prostřednictvím interpelace dnes obrátil na ministra zemědělství Miroslava Tomana se žádostí o poskytnutí informací o stavu věci a dalšího postupu státního podniku Lesy ČR při vymáhání pohledávek v souhrnné výši 1,5 miliardy korun. 

> „Pohledávku ve výši 1,3 miliardy korun přihlásily Lesy ČR do insolvenčního řízení v roce 2012, pohledávku ve výši 0,2 miliardy korun už v roce 2011. Zajímá mě, jak velkou část této hodnoty nyní Lesy ČR vůči dlužníkovi nárokují a jaké jsou cíle a plány vedení Lesů ČR v této věci. Kromě některých personálních záležitostí jsem se dotázal rovněž na to, která právní kancelář státní podnik Lesy ČR zastupuje, na výši její odměny a úspěšnost při vymáhání pohledávek,“ shrnul obsah písemné interpelace Holomčík. 

Úspěšné vymáhání velkých pohledávek je podle Pirátů v aktuální situaci zásadní. Dosud řádně neobjasněná expanze lýkožrouta totiž znamená další mimořádné finanční ztráty pro podnik, který každoročně vydělával miliardy korun. 



* [Plné znění písemné interpelace ministra zemědělství](http://pirati.cz/assets/pdf/interpelace-mze-lesyCR.pdf)
