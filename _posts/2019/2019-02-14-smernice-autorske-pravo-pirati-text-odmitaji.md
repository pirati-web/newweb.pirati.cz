---
date:         2019-02-14
category:     blog
tags:         celostátní autorské-právo cenzura copyright
layout:       post
title:        "Piráti odmítají současný text Směrnice o autorském právu na digitálních sítích"
image:        /assets/img/articles/2019/peksa-kolaja-bartos-gregorova.jpg
author:       Mediální odbor
---


Praha, 14. února 2019 – Včera byl připraven kompletní text tzv. směrnice o copyrightu, o němž se bude ještě před květnovými volbami hlasovat v Evropském parlamentu. Piráti proti směrnici v průběhu loňského roku intenzivně bojovali. Schválený text i přesto nadále ohrožuje kreativitu, hospodářskou soutěž i svobodu jako takovou.

> „Jednání o směrnici bylo nakonec ukončeno znepokojivou dohodou za zavřenými dveřmi,“ vyjádřila se k průběhu vyjednávání v rámci trialogu pirátská europoslankyně Julie Reda. A finální verze přináší hlavně problémy.

Článek 11 zavádí povinnost získávat licence i k odkazům delším, než jsou jednotlivá slova nebo nejkratší popisy. Článek blízce kopíruje německou verzi daně z odkazu, která v Německu ani ve Španělsku neuspěla a přináší obrovskou právní a v důsledku i tržní nejistotu. 

> „Myšlenka zpoplatnění něčeho, co vám dělá reklamu, je od začátku špatná a současný návrh je navíc zcela nejasný. Místo vynucování nefunkčních obchodních modelů je třeba hledat nové cesty a zásadně reformovat copyright,” konstatuje Marcel Kolaja, lídr Pirátů do Evropského parlamentu.

Po dohodě mezi vyjednavači Parlamentu a Rady se pak kontroverzní článek 13 stal ještě horším. Takzvané nahrávací filtry, které zavádí, se budou dle dohody týkat všech komerčních poskytovatelů obsahu, kteří jsou na trhu déle než tři roky, mají roční obrat nad 10 milionů eur či přes pět milionů návštěvníků za měsíc – což poškozuje i řadu malých a středních českých firem. 

> „Článek 13 v bezhlavé snaze ochránit zisky držitelů práv zásadně omezí kreativitu, diverzitu trhu i svobodu samotnou. Evropský digitální trh tak bude předhozen technologickým gigantům a vstup na něj bude pro menší české firmy řádově složitější. Všechna vyjádření budou muset procházet automatické filtry, které budou tupě cenzurovat obsah nahrávaný na síť,“ shrnuje problémy článku 13 Mikuláš Peksa.

> „Boj proti směrnici vedeme ve spolupráci s Julií Redou dlouhodobě, ale teď nastává ten finální okamžik, kdy musíme směrnici zastavit a uděláme vše pro to, aby neprošla – a byla přinejhorším posunuta do dalšího volebního období, kdy proti ní budeme moci bojovat ve větším počtu,“ dodává Markéta Gregorová, vedoucí zahraničního odboru Pirátů a dvojka kandidátky do Evropského parlamentu.
