---
date:         2019-05-09
category:     blog
tags:         celostátní sněmovna
layout:       post
title:        "Piráti: Rozšíření EET o třetí a čtvrtou vlnu nepodpoříme"
image:        /assets/img/articles/2019/brifink0905.jpg
author:       Mediální odbor
---

Praha, 9. května 2019 - Zavedení dalších vln EET, spuštění eNeschopenky, místní poplatky a interpelace ministryně spravedlnosti Benešové ve věci analýzy možnosti objednání trestního stíhání. To byla témata čtvrteční tiskové konference Pirátů před pokračováním 28. schůze Poslanecké sněmovny.

> „Hlavním tématem pátečního jednání Sněmovny má být rozšíření EET o drobné živnostníky, kteří doposud něměli povinnost své tržby elektronicky evidovat. Je důležité, aby se na jednání Sněmovny hlasovalo o jednotlivých pozměňovacích návrzích zvlášť, aby poslanci mohli zvážit, které oblasti z EET vyjmout. Zásadní problém 3. a 4. vlny EET je, že bude jen extrémně obtížně kontrolovatelná a vymahatelná, proto na ní nevydělá stát, ale pouze dodavatelé účetních systémů,” uvedl pirátský poslanec a místopředseda Rozpočtového výboru Mikuláš Ferjenčík.

> Předseda poslaneckého klubu Jakub Michálek informoval o svém záměru interpelovat ministryni spravedlnosti Benešovou ohledně analýzy, kterou zpracovala pro prezidenta Miloše Zemana. Ta měla zjistit, jak snadno lze v Česku objednat trestní stíhání. „Z veřejných vyjádření vyplývá, že analýza existuje, nicméně nyní ji najít, je stejně obtížné jako hledat Peroutkův článek,” uvedl Michálek, který se následně vyjádřil také k místním poplatkům: „Podle Pirátů mají mít digitální platformy jako je Airbnb povinnost odvádět obcím místní poplatky. Dnes bohužel 40 procent poskytovatelů ubytování přes online platformy tyto poplatky neplatí.”

> „Vše nasvědčuje tomu, že od prvního ledna příštího roku budeme mít plnohodnotnou funkční eNeschopenku, za což jsem skutečně rád. V souvislosti s tím chci upozornit na to, že sněmovní tisk neřeší pouze eNeschopenku, ale celý informační systém Ministerstva sociálních věcí ČR. Ve hře jsou nyní dva termíny jeho dokončení, a to rok 2021 a 2022, přičemž Piráti podporují termín dřívější. Proto také podpoříme pozměňovací návrh, který obsahuje rok 2021,” okomentoval téma eNeschopenky pirátský poslanec Lukáš Kolářík.
