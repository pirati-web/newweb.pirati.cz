---
date:         2019-10-17
category:     blog
tags:         celostátní doprava sněmovna
layout:       post
title:        "Komentář Ondřeje Polanského: Jak a kdy zamezí ministr dopravy zneužívání slev na jízdném?"
image:        /assets/img/articles/2019/ondrej-polansky.jpg
author:       Mediální odbor
---
 


Praha, 17. října 2019 – 11 tisíc korun za minutu. Tolik nás stojí vládou prosazené slevy na jízdném pro studenty a seniory. Systém proplácení dotovaného jízdného jsem kritizoval od samého počátku v roce 2018 a nyní se mé obavy bohužel potvrdily. Dopravci jízdné předražují a systém zneužívají. Položím proto dnes během interpelací ministrovi několik otázek. Zajímá mě, jak je možné, že jízdenka Leo Express z Prahy do Ostravy vyjde celkem na 1109 korun, přičemž neuvěřitelných 831 korun jde z kapes daňových poplatníků. Účtovaná cena je dnes minimálně dvojnásobná než před zavedením slev. Jak chce stát zabránit zneužití slev ze strany dopravců a kdy hodlá zavést funkční kontrolní mechanismy?

Celkové náklady na slevy na jízdné přesahují 6 miliard korun ročně. Problém není pouze v umělém navyšování ceny jízdného, ale také v tom, že například RegioJet má proplacené jízdenky ve vozech, které byly dříve první třídou. V Česku se jmenují Relax. „Šikovný” název tedy stačí k tomu, aby i toto jízdné mohl stát štědře proplatit. Systém zpětného proplácení je nekontrolovatelný a snadno zneužitelný. Ministerstvo dopravy nemá žádný systematický nástroj, jak by mohlo kontrolovat, jestli fakturované jízdy byly opravdu uskutečněny, jestli dopravce nesmyslně nenadsazuje cenu jízdného, nebo zda je dotace opravdu poskytována pouze na jízdné v základní třídě.
