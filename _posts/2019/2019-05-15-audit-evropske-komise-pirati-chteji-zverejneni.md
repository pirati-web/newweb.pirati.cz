---
date:         2019-05-15
category:     blog
tags:         celostátní kontrola-moci-a-mocných evropská-unie
layout:       post
title:        "Piráti vyzývají vládu, aby neprodleně zajistila zveřejnění výsledků auditu Evropské komise ve věci střetu zájmů premiéra Babiše"
image:        /assets/img/articles/2019/ivan-bartos-piskovec.jpg
author:       Mediální odbor
---

Praha, 15. května 2019 – Právě dnes by měly být známy výsledky auditu Evropské komise. Ten proběhl během ledna v České republice z důvodu podezření evropských úřadů na střet zájmů premiéra Andreje Babiše. Tyto výsledky mají mít ode dneška k dispozici zatím pouze české úřady, které mají podle slov evropského komisaře Günthera Oettingera dvouměsíční lhůtu k připomínkám. Ačkoliv v uplynulých měsících Evropská komise stanovila mnoho termínů, kdy měly být zveřejněny závěry ke střetu zájmů premiéra i výsledky auditu, který probíhal mimo jiné i ve společnosti Agrofert, k jejich dodržení nedošlo. Proto Piráti nyní vyzývají vládu, aby v této věci zaujala transparentní postoj a zajistila zveřejnění výsledků auditu sama.    

> Na konci dubna Piráti svolali k této věci mimořádnou schůzi, během které chtěli dostat od členů vlády odpovědi například k průběhu auditu. „Poslanci vládní většiny neumožnili schválit program a tudíž naše otázky zůstaly bez odpovědi. Vzhledem k tomu, že by české úřady měly mít výsledky auditu od dnešního dne k dispozici, vyzýváme tímto vládu ČR, aby dotčené úřady spadající pod její působnost výsledky neprodleně zveřejnily a daly možnost občanům do nich nahlédnout,” shrnul Ivan Bartoš.    

> Piráti zároveň stále čekají na odpověď od Evropské komise ve věci výzvy z důvodu její nečinnosti v kauze střetu zájmů členů vlády ČR. „Bohužel na odpověď stále čekáme, ačkoli termín šedesáti dnů na odpověď již před několika dny uběhl. Nerad bych obviňoval Evropskou komisi z její neprofesionality, ale nemůžu se zbavit pocitu, že komise hraje zbytečnou zdržovací taktiku z důvodu blížících se voleb do Evropského parlamentu,” dodal Bartoš.  

Již téměř před rokem upozornili Piráti Evropskou komisi na porušování evropské legislativy premiérem Babišem a ministrem zemědělství Miroslavem Tomanem. Ivan Bartoš se osobně v této věci sešel s komisařem Oettingerem i komisařkou Corinou Cretu a vždy byl z jejich strany ujištěn o důležitosti brzkého vyřešení tohoto problému. Piráti se však nyní obávají, že se Evropská komise rozhodla hrát hru, která vyhovuje jí samotné a nikoli občanům České republiky.
