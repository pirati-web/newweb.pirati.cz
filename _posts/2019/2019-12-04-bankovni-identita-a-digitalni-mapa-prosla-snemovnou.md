---
date:         2019-12-04
category:     blog
tags:         vláda sněmovna celostátní digitalizace
layout:       post
title:        "Piráti: Bankovní identita nově poslouží pro snazší komunikaci se státem. Digitální technická mapa pak zjednoduší stavební řízení"
image:        /assets/img/articles/2019/bartos-profant.jpg
author:       Mediální odbor
---


Praha, 4. prosince 2019 - Sněmovna schválila další dva důležité zákony z oblasti digitalizace. Přihlašovací údaje do internetového bankovnictví nyní poslouží i pro komunikaci se státem, tzv. bankovní identita tak doplní již dnes používanou elektronickou občanku. Sněmovnou pak prošla i tzv. digitální technická mapa ČR. Její existence umožní přesnější územní plánování, zjednoduší stavební řízení a zefektivní procesy veřejné správy.

> „Věřím, že díky možnosti využít přihlašovací údaje z internetového bankovnictví i pro komunikaci se státem dojde k většímu využívání služeb nabízených státem. Vzhledem k tomu, že elektronické bankovnictví má mnohem více lidí, je to uživatelsky přívětivější a elektronické služby státu budou dostupnější,” okomentoval pirátský předseda Podvýboru pro eGovernment Ondřej Profant.  

> „Mám radost, že ze spolupráce napříč stranami v rámci mého Výboru pro veřejnou správu a regionální rozvoj vzešla i digitální technická mapa. Lidé službu ocení třeba v případě, kdy se rozhodnou stavět nový dům a v technické mapě pak daný inženýr, který vypracovává dokumentaci k projektu, zjistí veškeré informace o zasíťování či jiných technických parametrech území,” uvedl předseda Pirátů Ivan Bartoš a dodal: „Po zákonu o právu na digitální služby se jedná o další eGovernment zákony, které posílí digitalizaci našeho státu. Oba návrhy opět vznikly na poslanecké platformě, která úzce spolupracuje s vládním zmocněncem pro digitalizaci i komerčním sektorem.“ 
