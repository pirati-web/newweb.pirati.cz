---
date:         2019-07-16
category:     blog
tags:         celostátní legislativa volby
layout:       post
title:        "Možnosti souběžného konání místního referenda s volbami využily již tři obce"
image:        /assets/img/articles/2019/vojtech-pikal.jpg
author:       Mediální odbor
---

Praha, 16. července 2019 – Čtyři měsíce od uzákonění pirátské reformy místních a krajských referend, která umožnila, aby se volby a referenda mohly konat ve stejnou dobu a ve stejných volebních místnostech, se dostavují první pozitivní výsledky. Souběh místních referend ušetřil již třem obcím náklady na jejich konání a přispěl k vyšší účasti při hlasování.

> „Mám radost, že již tři obce využily zjednodušeného souběhu referenda a voleb a ušetřily finanční prostředky ze svých rozpočtů. Věřím, že brzy budou následovat další. Ve všech třech případech bylo referendum platné a závazné,“ uvedl pirátský místopředseda Sněmovny Pikal.

Možnosti souběhu využili v termínu voleb do Evropského parlamentu obce Holubice, Měchenice a Lovčice. U referend v Měchenicích a Lovčicích byla účast lehce přes 61 % oprávněných hlasujících, zatímco v Holubicích hlasovalo 64 %. Rozhodnutí přijatá v těchto referendech tak byla platná a závazná. V Měchenicích si občané odsouhlasili výstavbu nového supermarketu Lidl. V Lovčicích si zase místní odsouhlasili opravu silničního průtahu obcí a v Holubicích podpořili výstavbu kasina.

> Změnu právní úpravy místních referend se podařilo Pirátům prosadit v březnu tohoto roku v podobě pozměňovacího návrhu místopředsedy Poslanecké sněmovny Vojtěcha Pikala v rámci technických oprav volebních zákonů, které byly navrženy po zkušenostech s problematickým sčítáním hlasů v parlamentních volbách v roce 2017. Novela původně měla vstoupit v platnost již před loňskými senátními volbami, ale Senát PČR ji Sněmovně vrátil s drobnými opravami. První obce a kraje tak mohly využít možnosti beznákladového konání referenda během květnových voleb do Evropského parlamentu. „Toto byl jednoznačně opravdový krok pro podporu občanské participace a přímé demokracie,“ dodal pirátský místopředseda Pikal.
