---
date:         2019-04-17
category:     blog
tags:         sněmovna celostátní kontrola-moci-a-mocných finance
layout:       post
title:        "Piráti vyhlásili boj daňovým rájům"
image:        /assets/img/articles/2019/tk-danove-raje.jpeg
author:       Mediální odbor
---


Praha, 17. dubna 2019 – Piráti dnes představili konkrétní kroky boje proti daňovým rájům, kvůli kterým ČR přichází o část daňových příjmů. Problém je podle nich nutné řešit na třech úrovních – v zemích mimo EU, v rámci EU a v ČR. V plánu mají podporu zavedení daně z digitálních služeb na úrovni EU, novelizaci legislativy o veřejných zakázkách a registru koncových vlastníků a úpravu zákona o daních z příjmů, kterou chtějí zacelit mezery v českém daňovém právu. „Odchod peněz do daňových rájů se dotýká každého z nás, protože v důsledku musí všichni v Česku platit vyšší daně. Pokud tyto finance zůstanou v ČR, můžeme je využít pro snížení daní,“ zdůraznil poslanec a místopředseda Rozpočtového výboru Mikuláš Ferjenčík.

> „Evropská unie již dnes disponuje seznamem zemí, které nespolupracují v otázkách daní. Společnosti v nich neplatí daň z příjmu či zde zakrývají své skutečné vlastníky. Jsem přesvědčen, že takové společnosti by neměly být financovány z veřejných zakázek a získávat tyto projekty. V souvislosti s tím jsem podal interpelaci na ministryni financí Alenu Schillerovou,“ uvedl poslanec a místopředseda Zahraničního výboru Jan Lipavský.

> Lídr pirátské kandidátky do europarlamentu Marcel Kolaja zdůraznil, že jedním z největších problémů uvnitř EU je v tomto ohledu danění internetových gigantů: „Digitální společnosti jako Facebook, Google nebo Amazon odvádí daně v daňových rájích. Tyto firmy podnikají i na území Česka, mají tu miliony uživatelů a obří zisky, ale odpovídající daně neodvádí. Řešením je zavedení digitální daně na evropské úrovni. S tím přišla Evropská komise v březnu, nicméně země jako Irsko nebo Lucembursko to blokují. My digitální daň podporujeme a budeme na tom v dalším volebním období v Evropském parlamentu pracovat a chceme iniciovat vytvoření výboru pro daňové otázky TAX4, který se bude problematikou zabývat. Věříme totiž, že tam, kde firma podniká, tam má také danit.“

> „I Česko je v jedné oblasti daňový ráj. Jedná se o osvobozený příjem z prodeje cenných papírů nebo při zrušení podílového fondu. Tedy pokud prodáte prosperující společnost prostřednictvím prodeje cenných papírů, které představují podíl v této společnosti, z tohoto příjmu neodvedete na daních ani halíř. Dnes tak v Česku dochází k tomu, že někdo koupí firmu, pak ji prodá, vydělá a z příjmu zaplatí přesně nula korun. To nám nepřijde fér, proto jsme připravili návrh, který toto osvobození bude limitovat do výše příjmu 20 milionů korun,“ řekl Ferjenčík a dodal: „Abychom pouze nepřitahovali šrouby, společně s touto změnou předkládáme i zvýšení základních slev na poplatníka. Jsme toho názoru, že zdanění práce je v ČR extrémně vysoké, slevy na poplatníka byly neměnné více než 10 let a za tuto dobu kvůli dynamice mezd výsledná daňová zátěž rostla. Proto navrhujeme snížení daně z příjmu pro všechny pracující o více než 5000 korun ročně.“
