---
date:         2019-12-17
category:     blog
tags:         vláda sněmovna celostátní 
layout:       post
title:        "Piráti podporují zřízení vyšetřovací komise k vlivu cizích mocností"
image:        /assets/img/articles/2019/tiskovka109.jpg
author:       Mediální odbor
---


Praha, 17. prosince 2019 - Daňový balíček, výše rodičovského příspěvku, zřízení vyšetřovací komise k vlivu cizích mocností a Národní investiční plán komentovali Piráti před pokračující schůzí Poslanecké sněmovny na pravidelném úterním brífinku. 

Daňový balíček, kterým se bude po vrácení ze Senátu Poslanecká sněmovna znovu zabývat okomentoval pirátský poslanec Mikuláš Ferjenčík: 
> „Piráti po jednání poslaneckého klubu podpoří senátní verzi daňového balíčku. Podpoříme zachování stávající výše poplatku na katastru nemovitostí, odmítáme jeho zdvojnásobení. Stejně tak podpoříme úpravu odpisů, jak navrhuje Senát a racionalizaci zdanění rezerv pojišťoven, která je ve vládní verzi problematická. Nicméně uvítali bychom, kdyby součástí novely bylo i snížení zdanění práce, což jsme ve Sněmovně opakovaně navrhovali.”

> „Považuji za skandální, že vláda nedokázala najít shodu dříve a dopustila, že takto zásadní věc je projednávána až na konci prosince. Vede to pouze k tomu, že rodiče jsou do poslední chvíle ponecháni v nejistotě. Vládní koalice rodiče některými výroky i mate v tom, kdo vlastně a za jakých podmínek bude mít na čerpání nárok. S Piráty podpoříme senátní návrh, aby na čerpání zvýšené částky rodičovského příspěvku měli právo rodiče všech dětí do čtyř let,” uvedla k problematice změny rodičovského příspěvku místopředsedkyně Pirátů Olga Richterová. 

> „S Piráty podporujeme zřízení sněmovní vyšetřovací komise k vlivu cizích mocností od samého začátku. Nyní chceme, s ohledem na informace z posledních dní o probíhající skryté čínské propagandě, potřebu jejího vzniku ještě zdůraznit. Komise má být politický orgán, který má hledat systémová doporučení a slabá místa ve státní správě. Navíc na rozdíl od bezpečnostních složek může vydávat doporučení, což považuji za stěžejní,” zmínil pirátský poslanec Jan Lipavský. 

> „Na grémiu bylo avizováno, že bod ke zřízení komise bude pravděpodobně zařazen na jednání zítra od 14.30 hodin,” doplnil předseda poslaneckého klubu Jakub Michálek a dále okomentoval Národní investiční plán, který byl včera představen vládou: „Bohužel se nejedná o žádný investiční plán, ale o pouhý soupis možných investic. Ukázalo se, že za šest let, co je hnutí ANO u vlády, se nepodařilo vytvořit odpovídající materiál. Problém je i to, že není propojen s rozpočtovými výhledy nebo že nedošlo ke konzultaci s opozicí.”
