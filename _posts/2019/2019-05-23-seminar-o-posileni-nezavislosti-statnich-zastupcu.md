---
date:         2019-05-23
category:     blog
tags:         sněmovna celostátní legislativa spravedlnost-a-justice
layout:       post
title:        "Kárné řízení a zavedení funkčního období – strany se shodly na posílení nezávislosti státních zástupců, Benešová předloží novelu v červnu"
image:        /assets/img/articles/2019/michalek-seminar.jpeg
author:       Mediální odbor
---

Praha, 23. května 2019 – Předseda poslaneckého klubu Pirátů Jakub Michálek dnes uspořádal kulatý stůl k zárukám nezávislosti státních zástupců. „Odvolatelnost nejvyššího státního zástupce vládou bez udání důvodu je podle odborníků v evropském kontextu ojedinělá. Politici se dnes jednoznačně shodli na jeho odvolatelnosti jen v kárném řízení a zavedení funkčních období. Ministryně spravedlnosti Marie Benešová přislíbila, že novelu zákona o státním zastupitelství předloží už v červnu. Jako opozice budeme tento termín a kvalitu návrhu důsledně hlídat,“ říká Michálek.

> „Kulatý stůl považuji za úspěšný, dokázali jsme najít základní shodu mezi jednotlivými kluby. Státní zástupci budou moci být odvoláni pouze v kárném řízení, ne jako dnes vládou bez udání důvodu. Naše teze k novele zákona, na kterých se podílela iniciativa Rekonstrukce státu, měly odbornou podporu. Zároveň náš návrh počítá se zavedením funkčního období, tedy stejně jako je tomu u soudních funkcionářů. Že současné postavení státních zástupců potřebuje změnu, potvrdila i ministryně Benešová,“ dodává Michálek.

Na čem se ovšem přítomní neshodli je, jak toho dosáhnout. Opozice včetně Pirátů chce rychlou krátkou novelu s nezbytnými změnami, která by platila co nejdříve. Tak aby nehrozilo odvolání nejvyššího státního zástupce Pavla Zemana vládou bez udání důvodu. Vláda chce předložit vlastní návrh, který sice bude širší, ale hrozí, že vzhledem k rozsahu se nestihne projednat do konce funkčního období.

Kromě ministryně Benešové se akce zúčastnil nejvyšší státní zástupce Pavel Zeman, ústavní expert Jan Wintr, šéf Unie státních zástupců Jan Lata a zástupci všech parlamentních stran kromě SPD, která zástupce nevyslala. Mezi hosty, kteří přijali pozvání, dnes byli také ředitel Transparency International David Ondráčka, předseda Milionu chvilek pro demokracii Mikuláš Minář a zástupce Rekonstrukce státu Josef Karlický. 
