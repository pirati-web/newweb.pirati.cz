---
date:         2019-04-10
category:     blog
tags:         celostátní sněmovna otevřený-stát
layout:       post
title:        "Právní řád bude srozumitelnější – návrhy zákonů doplní přehledy povinností dotčených subjektů"
image:        /assets/img/articles/2019/jakub-michalek-registr.jpg
author:       Mediální odbor
---

Praha, 10. dubna 2019 – Předseda klubu Pirátů Jakub Michálek a poslanci Marek Benda, Martin Kupka (oba ODS) a Robert Králíček (ANO) dnes na tiskové konferenci představili novelu jednacího řádu Poslanecké sněmovny a návrh registru povinností. Návrh počítá s tím, že součástí důvodové zprávy u předkládané legislativy vždy bude přehled nových povinností dotčených subjektů. Tabulka, v níž budou povinnosti dotčených subjektů vyjmenované, bude obsahovat i sankce a orgány, kteří budou tyto sankce vyžadovat. „Pokud tedy Sněmovna přijme například zákon týkající se chovu včel, dozví se Český svaz včelařů o veškerých nových povinnostech právě z této tabulky, včetně možných sankcí od Státní veterinární správy,“ vysvětluje Michálek. Tvůrci návrhu si od něj slibují větší srozumitelnost právního systému.

> „Aby byla zajištěná dostatečná doba na testování celé elektronické sbírky zákonů, prosadili jsme rok a půl na testování systému. Systém by měl být funkční od července roku 2020, od kdy bude probíhat testování a ostrý provoz naběhne 1. ledna 2022. Informace o povinnostech a sbírce zákonů budou dostupné ve formátu otevřených dat, takže každý bude mít informace k dispozici bezplatně a bude nad nimi možné stavět podobné aplikace jako dnes lidé znají třeba pro zákony a jízdní řády,“ informoval Jakub Michálek.

Dnes představený návrh podporuje jak opoziční ODS, tak vládní ANO. Jak uvedl poslanec Králíček, pro přijetí zákona je i premiér Andrej Babiš. Závazek podpořit přehledné povinnosti pro podnikatele a ostatní občany vzešel z diskuse Jakuba Michálka, Martina Kupky a Jaroslava Faltýnka v pořadu Otázky Václava Moravce. Zástupcům poslaneckých klubů, kteří za legislativou stojí, poděkoval Zdeněk Zajíček, prezident ICT unie. Ocenil přínos, který zákon bude mít pro občany a podnikatele. Výrazně pomůže i starostům a představitelům místních samospráv, kteří jsou zavaleni řadou povinností.

* [Přehled veřejnoprávních povinností vyplývajících z návrhu právního subjektu](http:pirati.cz/assets/pdf/prehled-verejnopravnich-povinnosti.pdf)
