---
date:         2019-08-01
category:     blog
tags:         celostátní zahraničí lidská-práva
layout:       post
title:        "Postaví se Česko proti obchodu s orgány? ptá se premiéra poslankyně Richterová
"
image:        /assets/img/articles/2019/olga-richterova.jpg
author:       Mediální odbor
---

Praha, 1. srpna 2019 – Poslankyně Pirátů Olga Richterová dnes adresovala předsedovi vlády ČR Andreji Babišovi písemnou interpelaci k soustavnému porušování lidských práv v Číně. Piráti již dříve kritizovali obchodování s lidskými orgány a navrhli patřičnou legislativu, kterou však Vláda ČR odmítla. Stanovisku Pirátů dal za pravdu tzv. Londýnský tribunál, který nucené odebírání orgánů vězňům svědomí (tedy zabíjení nevinných lidí a jejich zpeněžování) označil za nepochybné. 

> „Piráti v květnu spolu se senátorem Markem Hilšerem předložili návrh zákona o transplantacích, který řeší problematická místa v právní otázce transplantací orgánů. Vláda k němu zaujala negativní stanovisko. Pana premiéra jsem se i proto zeptala na to, jak vláda ČR plní Úmluvu Rady Evropy zaměřenou proti obchodování s lidskými orgány v Číně. Premiér později uvedl, že Čína bude nadále obchodovat s orgány popravených vězňů pouze se souhlasem příbuzných. Vzhledem k tomu mě zajímá, jak konkrétně tato praxe nyní vypadá. Rovněž mě zajímá, zda se ČR připojí k dvaadvaceti státům, včetně Německa, Velké Británie a Francie, které formulovaly výhrady k porušování lidských práv v Číně a vyzvaly k akci nejvyšší úředníky OSN,“ uvedla Richterová.


Kromě těchto dotazů se Richterová zajímá také o téma jednání čínské strany a náměstka ministra průmyslu a obchodu Vladimíra Bärtla 27. června. Médii totiž proběhla informace, že bylo probíráno budování systému společenského kreditu, který se nyní používá v Číně mj. k represím nepohodlných osob. 
