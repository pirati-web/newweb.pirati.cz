---
date:         2019-09-04
category:     blog
tags:         celostátní informatika legislativa
layout:       post
title:        "Jiránek: Lidé budou moci změnit svého mobilního operátora rychleji a už po prvních třech měsících zdarma bez pokuty"
image:        /assets/img/articles/2019/jiranek99.jpg
author:       Mediální odbor
---

Praha, 4. září 2019 - Hospodářský výbor dnes jednomyslně schválil a Poslanecké sněmovně doporučil ke schválení komplexní návrh k mobilním operátorům, díky kterému budou moci zákazníci dosud vázaní dvouletými smlouvami přejít  k novému operátorovi výrazně jednodušeji, rychleji a už po prvních třech měsících zdarma bez pokuty. Na návrhu pracoval pirátský poslanec Martin Jiránek ve spolupráci s Patrikem Nacherem z hnutí ANO.

> „Zákazníci s dvouletou smlouvou budou moci přejít k novému operátorovi za lepší nabídkou bez pokuty už po třech měsících a ne jako nyní, kdy jim celé dva roky hrozí vysoké pokuty, a to i v řádu tisíců korun. Také přenos čísla bude rychlejší v rámci maximálně tří dnů a lidé už se nebudou muset chodit loučit se starým operátorem při žádání o číslo pro přechod a často u toho zažívat nepříjemné situace s přemlouváním, aby zůstali. Celý přechod už nyní půjde vyřešit rovnou u nového operátora, který ho zařídí. Věřím, že všechny tyto změny zase o trochu zvýší konkurenci na trhu a pomohou snižovat ceny dat a zlepšovat nabídky,” komentuje hlavní schválené změny pirátský poslanec a člen Hospodářského výboru Martin Jiránek a dodává: „Doufám, že projednávání ve Sněmovně se již nezdrží, jak se bohužel stalo před prázdninami, a vše se stihne do konce roku. Letní plán byl, aby vše platilo od 1. ledna 2020, realististické nabytí účinnosti je nyní stanoveno na 1. dubna 2020.” 
