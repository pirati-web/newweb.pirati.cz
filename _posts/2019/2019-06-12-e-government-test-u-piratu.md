---
date:         2019-06-12
category:     blog
tags:         celostátní sněmovna legislativa digitalizace
layout:       post
title:        "Piráti ukazují, jak má probíhat vývoj e-governmentu, veřejně otestují svou aplikaci"
image:        /assets/img/articles/2019/ondrej-profant.jpg
author:       Mediální odbor
---
 
Praha, 12. června 2019 – Piráti představili na konci ledna přelomový zákon, který výrazně zjednoduší založení firmy. Díky němu budou občané moci během 24 hodin a za pouhých 500 Kč založit firmu výhradně online. To, že jsou stanovené parametry reálné, prokázali Piráti provozem webu urad.pirati.cz, který může k založení firmy využít každý občan ČR. Funkčnost a bezpečnost aplikace prochází neustálým vývojem a Piráti se nyní ocitli ve fází, kdy ji podrobí ostrému testu. Toho se zúčastní vývojáři, legislativci, notáři a další zástupci profesí, jichž se téma digitalizace státu týká. Testování bude probíhat od čtvrtečních 18 hodin, kdy se zájemci sejdou v pražském sídle Pirátů Na Moráni pod dohledem Ondřeje Profanta, poslance Pirátů a předsedy Podvýboru pro e-Government.

> „Akce bude probíhat v průběhu dvou týdnů. Začneme ve čtvrtek 13. června a 27. června se opět sejdeme v Pirátském centru, abychom ověřili bezpečnost a správné fungování navržené aplikace, která je napsaná v Nette, jQuery a Bootstrap. Aktivní účastníci akce se mohou stále hlásit pomocí veřejně přístupného dotazníku. Rádi ale přivítáme i novináře, kterým celý proces i prověřovanou aplikaci představíme,“ uvedl Profant.

Kromě online přístupu občanů na státní úřady se Piráti zabývají i digitalizací vnitřních mechanismů veřejné správy. Profant například jedná se zástupci samospráv o zavedení otevřeného softwaru, který má odstranit závislost na jednom dodavateli a posílit kybernetickou bezpečnost. Poslanec Ondřej Polanský je autorem návrhu, který zavádí elektronický stavební deník. Ten výrazně posílí možnost kontroly veřejných staveb, na které stát každý rok vynaloží čtvrt bilionu korun. 

* **[Přihlašovací dotazník](https://ec.europa.eu/eusurvey/runner/koduj-s-piraty)**
