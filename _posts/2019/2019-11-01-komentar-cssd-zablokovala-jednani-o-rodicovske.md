---
date:         2019-10-31
category:     blog
tags:         celostátní legislativa práce-a-sociální-věci
layout:       post
title:        "Komentář Olgy Richterové: ČSSD zablokovala projednávání rodičovské rozborem pozměňovacích návrhů, který mohla dát předem "
image:        /assets/img/articles/2019/richterova.jpg
author:       Mediální odbor
---


Praha, 1. listopadu 2019 – Téměř hodinový proslov ministryně Jany Maláčové v Poslanecké sněmovně znemožnil dnešní projednání návrhu na zvýšení rodičovského příspěvku během mimořádně svolané schůze. Z úst ministryně zazněla řada polopravd až nepravd týkajících se pozměňovacích návrhů podaných Piráty. Znovu jsme proto požádali o zaslání písemných stanovisek k Piráty podaným návrhům. Jiná ministerstva dávají odůvodněná stanoviska k pozměňovacím návrhům předem automaticky.

 

Ministryně Maláčová ve Sněmovně například uvedla, že možnost Piráty navrženého třicetiměsíčního čerpání rodičovského příspěvku pro všechny rodiče bez rozdílu uvrhne jejich rodiny po vyčerpání příspěvku do chudoby. Kromě návrhu na zachování současné možnosti vyčerpat rodičovský příspěvek za 30 měsíců jsme předložili návrh na pravidelnou valorizaci, představený na webu socialnisystem.cz/kalkulacka. S navýšením celkové částky při současném zachování měsíčního limitu 7600 korun mohou mít potíž zejména páry tvořené živnostníky nebo studenty.

 

Návrh Pirátů opravuje opomenutí Ministerstva práce a sociálních věcí. Maminky, které pracovaly na volné noze nebo nemají po studiu odpracovaný rok, totiž nutí ministryně Maláčová čerpání příspěvku prodlužovat. V České republice je přitom rodičovská již dnes nejdelší v Evropě.

 

Kritika ministerstva opomíjí i pravou podstatu rodičovského příspěvku, kterým je možnost věnovat se péči o dítě.  Nejvyšší náklady spojené s rodičovstvím vznikají na jeho počátku a v tuto dobu by stát měl rodiny podpořit v plné péči o dítě nejvíce.
