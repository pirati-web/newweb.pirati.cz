---
date:         2019-02-27
category:     blog
tags:         sněmovna doprava spravedlnost-a-justice
layout:       post
title:        "Komentář předsedy poslaneckého klubu Pirátů Jakuba Michálka: Nová pravidla pro taxislužbu: Pokrok pro zákazníky a moderní dobu"
image:        /assets/img/articles/2019/jakub-michalek.jpg
author:       Mediální odbor
---

Praha, 27. února 2019 – Vláda dnes na svém jednání schválila nová pravidla pro taxislužbu, která po mnoha letech konečně reagují na platformy jako je Uber či Taxify. Právě Piráti se v jednání s ministrem zasadili o to, aby pravidla doznala razantní aktualizace. Ačkoliv v oblasti výstavby dálnic či odstraňování billboardů si ministr Ťok nevede nejlépe, nová pravidla pro taxíky jsou krok správným směrem.

Nová pravidla zpřehlední trh pro zákazníky, zavedou moderní regulaci platforem, díky čemuž se sníží prostor pro podvody na turistech a taxi si bude moci dovolit více lidí. Méně důvodů pro vlastnictví auta může být skvělou zprávou pro budoucnost našich měst, které jsou automobily přeplněny a najít parkovací místo je někdy za trest.

Pravidla jsou rozumně vyvážená. Na jednu stranu je nesmysl škrtit nové digitální služby, tedy u digitálních aplikací požadovat taxametr a střešní svítilny. Na druhou stranu má mít stát přehled o tom, kdo s taxíky jezdí. To řeší nově nálepka na taxících, které jezdí výlučně v rámci aplikací. Taxíky, které zastavují na ulici, budou mít nadále střešní svítilnu s nápisem TAXI a nic se pro ně nemění. Snad až na to, že ve volném čase budou nově moci jezdit také prostřednictvím aplikace, a tedy zvyšovat nabídku na trhu. 

Novinky v pravidlech taxislužby:

* Když si objednám taxík pomocí aplikace a vím cenu předem, řidič nemusí mít střešní svítilnu a taxametr, jen nálepku a živnostenský list na taxislužbu. Nálepku si koupí na úřadě za 500 Kč. 
* Řidiči nebudou mít povinnost skládat zkoušku z místopisu. Znalost místopisu může být užitečná, ale na dostatečné úrovni lze taxislužbu provozovat i s navigací. 
* Zákon zavádí evidenci zprostředkovatelů taxislužby pro platformy jako Uber a Taxify. Nově budou muset hlídat, že řidič má oprávnění k taxislužbě a podnikatel má koncesi. 
* Pokud platforma dostane dva tresty kvůli tomu, že u řidičů nehlídá, zda mají potřebné papíry, může dostat ve správním řízení zákaz činnosti.

Všechny tyto změny povedou k větší soutěži a výhodnějším cenám pro zákazníky. Jedině konkurenční tlak také omezí podvody u malé, ale problematické části taxikářů, kteří v centru Prahy zákony porušují a okrádají turisty. Nejvíce však z nových pravidel budou těžit zákazníky, protože nové služby podstatně rozšíří nabídku a vysoká konkurence zajistí dobré ceny a kvalitu.
