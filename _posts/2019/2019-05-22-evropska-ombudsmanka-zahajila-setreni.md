---
date:         2019-05-22
category:     blog
tags:         zahraničí kauzy kontrola-moci-a-mocných
layout:       post
title:        "Evropská ombudsmanka zahájila šetření netransparentnosti komisaře Oettingera a Evropské komise v kauze střetu zájmu českého premiéra"
image:        /assets/img/articles/2019/lukas-wagenknecht.jpg
author:       Mediální odbor
---

Praha, 22. května 2019 – Evropská ombudsmanka Emily O'Reilly zahájila šetření netransparentního postupu zveřejňování informací v kauze možného protiprávního čerpání dotací koncernu Agrofert ze svěřenského fondu premiéra Andreje Babiše. Samotné šetření se týká opakovaného zatajování důležitých dokumentů Evropské komise. Jde konkrétně o korespondenci komisaře Günthera Oettingera s českým premiérem Andrejem Babišem a dále zadání auditu na čerpání dotací premiérem ovládaných společností.

Po žádosti pirátského senátora Lukáše Wagenknechta o zjednání nápravy a řešení „nehybné” situace zahájila před několika dny evropská ombudsmanka řízení k prošetření důvodů, na základě kterých Evropská komise české veřejnosti dlouhodobě odmítá poskytovat důležité informace v celé kauze. „Generální ředitel Marc Lemaître a eurokomisař Oettinger se dlouhodobě brání transparentnosti. Na mé konkrétní dotazy pan generální ředitel při své návštěvě na půdě Senátu neodpověděl. Ke zveřejnění všech informací ohledně šetření střetu zájmu pana Babiše přitom vyzval úředníky a politiky z Bruselu Evropský parlament. Povinnost poskytovat jim informace plyne z evropských předpisů,“ uvádí senátor Wagenknecht.

Ombudsmanka bude prošetřovat, proč Evropská komise odmítá poskytnout dva dopisy, které zaslal komisař Oettinger českému premiérovi. „V prvním z nich, který unikl do médií, nabídl nad rámec stanoviska evropského právního servisu komisař premiérovi Babišovi úhybný manévr, kterým by se mohl vyhnout postihu při protiprávním čerpání dotací. Mimo to se také bude zabývat tím, proč Evropská komise odmítá poskytnout zadání auditu, který již několik měsíců na základě zadání komisaře Oettingera šetří, jestli byl Babiš před srpen 2018 ve střetu zájmu, nebo ne,” říká Wagenknecht.

> „Audit, který vznikl na základě politického zadání pana komisaře Oettingera je podle mě zcela nadbytečný. Samotné zadání auditu, pokud je zúžené nebo politicky korigované, nemusí vést k relevantním a objektivním závěrům. Evropská komise má již několik měsíců stanovisko svého právního servisu, že střet zájmu existuje a jde o porušování evropského práva. Stejně tak mají úředníci v Bruselu veškeré informace, aby mohli rozhodnout,“ dodává Wagenknecht.
