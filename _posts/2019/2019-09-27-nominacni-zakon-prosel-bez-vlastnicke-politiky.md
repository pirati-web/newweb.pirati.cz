---
date:         2019-09-27
category:     blog
tags:         sněmovna legislativa kontrola-moci-a-mocných
layout:       post
title:        "Nominační zákon prošel Sněmovnou v kompromisní variantě, ale bez zavedení vlastnické politiky státu"
image:        /assets/img/articles/2019/martinek-tk.jpg
author:       Mediální odbor
---

Praha, 27. září 2019 – Sněmovnou dnes ve 3. čtení prošel návrh nominačního zákona. Zákon, který upravuje způsob jmenování členů řídících a dozorčích rad právnických osob, ve kterých má stát svůj vlastnický podíl, předložila vláda po iniciativě Pirátů. Obsazování pozic osobami bez patřičné odbornosti ve státem vlastněných společnostech je předmětem dlouhodobé kritiky Pirátů a jedním z jejich dvaceti prioritních předvolebních bodů. Vládní návrh však Piráti považují za problematický, protože rozhodnutí pětičlenného nominačního výboru zřízeného zákonem nebudou závazná. Díky pirátským poslancům Jakubovi Michálkovi a Tomášovi Martínkovi se však podařilo vyjednat spolu s předsedou Sněmovny Radkem Vondráčkem a poslancem Mariánem Jurečkou kompromisní variantu. Sněmovna však neschválila zavedení tzv. vlastnické politiky státu. Tím chtěli Piráti zavést pravidla pro transparentní fungování společností vlastněných či spoluvlastněných státem.

 

> „S vlastním návrhem jsme přišli již loni na jaře, nicméně Sněmovna ho hlasy ANO a dalších stran zařízla. Poté jsme jednali s premiérem Babišem a na základě toho předložil na vládu méně přísnou verzi, kterou jsme se snažili pomocí pozměňovacích návrhů upravit do přijatelné podoby, a to se nám zčásti podařilo. Bohužel nedošlo k uzákonění vlastnické politiky státu, kterou chápeme jako první krok k efektivnímu a strategicky promyšlenému působení státu v jím ovládaných společnostech,“ uvedl předseda klubu Pirátů Jakub Michálek, který jednal o podobě návrhu s představiteli dalších stran.

 

Společný kompromisní pozměňovací návrh obsahuje mimo jiné pirátské návrhy na srovnání věku uchazečů s jinými zákony, tedy snížení hranice na 25 let, či přechodné ustanovení zajišťující větší nezávislost členů výboru. 

> Poslanec Tomáš Martínek, který je též spolupředkladatelem společného kompromisního návrhu, k tomu říká: „I když kompromisní návrh neobsahuje náš návrh na závaznost rozhodnutí výboru, které veřejnost očekává, představuje zlepšení oproti stávajícímu stavu i původnímu návrhu vlády. V budoucnu se však k zákonu budeme pravděpodobně vracet, abychom odstranili nesystémové části.“
