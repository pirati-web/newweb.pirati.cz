---
date:         2019-11-04
category:     blog
tags:         celostátní legislativa vláda
layout:       post
title:        "Vládní novela zákona o odpadech nepovede k vypínání zahraničních e-shopů. Před rizikem varovali Ministerstvo životního prostředí Piráti"
image:        /assets/img/articles/2019/ondrej-profant1.jpg
author:       Mediální odbor
---


Praha, 4. listopadu 2019 - Piráti v září upozornili Ministerstvo životního prostředí ČR na podle nich zbytečné rušení e-shopů v důsledku změn novely zákona o odpadech. Nyní ministerstvo předložilo vládě upravenou verzi této novely. Ta původní umožňovala úředníkům vydat nařízení o odpojení zahraničních e-shopů od internetu, pokud si nezřídí formálního zástupce se sídlem v ČR kvůli placení recyklačních poplatků. Piráti před tímto paragrafem, který by vedl k cenzuře internetu, varovali. Dopisem se obrátili na ministra životního prostředí se žádostí o vysvětlení a konzultaci. Nová verze novely problematický paragraf neobsahuje.

Zákon původně počítal s tím, že pokud si e-shop nezřídí formálního zástupce se sídlem v ČR kvůli placení recyklačních poplatků, bude k němu do 15 dnů od rozhodnutí Ministerstva pro životní prostředí ČR zamezen přístup z ČR a dojde k zablokování veškerých platebních transakcí. 
> „Jsem rád, že došlo ze strany ministerstva k vyškrtnutí problematického paragrafu. Odpojovat celé e-shopy od internetu kvůli daňové administrativě v podobě poplatků v řádech jednotek až desítek korun by bylo velmi neadekvátní a šlo by jednoznačně o cenzuru internetu. Je to také malé vítězství pro české spotřebitele a firmy, kterým nebude hrozit, že by ztratili přístup k pro ně klíčovým produktům,” dodává pirátský poslanec Ondřej Profant.

Problematice odpadů a oběhového hospodářství se dlouhodobě věnuje pirátský poslanec František Elfmark, pod jehož záštitou proběhl ve sněmovně odborný seminář k oběhovému hospodářství. Piráti také spustili web [obehovehospodarstvi.eu](https://www.obehovehospodarstvi.eu), na kterém je možné zjistit odpovědi na nejzásadnější otázky týkající se problematiky odpadů.
