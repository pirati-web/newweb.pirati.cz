---
date:         2019-07-22
category:     blog
tags:         celostátní digitalizace vláda legislativa
layout:       post
title:        "Profant: Jsme o krok blíže zprovoznění digitální technické mapy"
image:        /assets/img/articles/2019/digimapa.jpg
author:       Mediální odbor
---

Praha, 22. července 2019 – Vláda dnes dala souhlasné stanovisko legislativnímu návrhu na zavedení digitální technické mapy ČR, na jehož přípravách se Piráti podíleli. Digitální technická mapa má umožnit přesnější územní plánování, zjednodušit stavební řízení a zefektivnit procesy veřejné správy. Vedení této mapy v rámci Česka bylo doposud na samosprávné úrovni dobrovolné. To se má s novou legislativou změnit, protože přináší závazný a jednotný systém pro celou republiku, který budou spravovat jednotlivé kraje. 

> „Zprovoznění digitální technické mapy je další díl do skládačky digitalizace ČR, jsem proto rád, že vládní koalice vyslovila souhlas s návrhem. Jsme nyní o krok blíže zavedení této mapy,“ okomentoval předseda Podvýboru pro eGovernment a jeden z předkladatelů návrhu Pirát Ondřej Profant a dodal: „Věřím, že digitální technická mapa pomůže zjednodušit procesy ve veřejné správě a ocení ji i občané, kterým usnadní zjišťování toho, kudy vedou inženýrské sítě.“

Digitální technické mapy už nyní využívají některé kraje a obce v územním plánování, v každodenní správě majetku i dalších agendách. Plnému využití však dosud brání zejména to, že nejsou k dispozici pro celé území státu. Specifikace mapových prvků se tak mohou napříč kraji a obcemi lišit a chybí podrobnější úprava povinností správců dopravní a technické infrastruktury při předávání údajů.
