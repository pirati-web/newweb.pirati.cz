---
date:         2019-09-20
category:     blog
tags:         evropská-unie cenzura legislativa celostátní
layout:       post
title:        "Podle Pirátů Vláda ČR ignoruje protiústavnost copyrightové směrnice, kterou podpořila v rozporu s názorem vlastních europoslanců"
image:        /assets/img/articles/2019/europarlament1.jpg
author:       Mediální odbor
---


Brusel/Praha, 20. září 2019 – Předseda vlády Andrej Babiš včera zaslal odpověď na dopis místopředsedy Evropského parlamentu Marcela Kolaji a pirátského poslance Ondřeje Profanta. Ti vyzvali, aby se připojil k polské žalobě na protiústavnost článku 17 copyrightové směrnice a předložili nezávislý právní posudek, který protiústavnost dokládá. Vláda argumenty zcela ignorovala, premiér pouze uvedl, že výsledný text je výsledkem složitého kompromisu a nepoškozuje spotřebitele.

 

> „Premiér Babiš se neobtěžoval naši právní analýzu vůbec posuzovat. Čekali bychom, že analýzu zváží a nechá ji posoudit a na základě takové rozvahy rozhodne. To se ale nestalo. Již před týdnem jsem interpeloval ve stejné věci ministra kultury Lubomíra Zaorálka, který věc také rychle smetl ze stolu,“ komentoval Ondřej Profant.

 

> „To, že je text výsledkem složitého kompromisu samozřejmě moc dobře víme, protože díky pirátské europoslankyni Julii Redě se do směrnice podařilo prosadit například platnost článku 17 jen pro komerční platformy nebo výjimku pro karikatury a parodie. To ale vůbec nic nemění na tom, že článek 17 je protiústavní a v přímém rozporu s odpovědí premiéra rozhodně poškozuje spotřebitele a jednotný digitální trh. Fakticky totiž přenáší odpovědnost za porušení autorských práv od uživatelů směrem ke službám pro sdílení obsahu,“ uvedl místopředseda Evropského parlamentu Marcel Kolaja.

 

> „Je bizarní, že premiér nerespektuje názor svých vlastních europoslanců, ani drtivé většiny europoslanců ČR, protože pro tuto směrnici hlasovali jen dva z jednadvaceti. O to nepochopitelnější byla podpora směrnice v Radě EU ze strany bývalého ministra kultury Antonína Staňka a stejně tak nepochopitelná je pozice premiéra dnes. Mám pochybnosti, že byť jen tuší, co spojení slov jednotný digitální trh znamená, když má pocit, že jej článek 17 neohrožuje,“ podivil se europoslanec Mikuláš Peksa.



* [Odpověď předsedy Vlády České republiky](http://pirati.cz/assets/pdf/odpoved_andreje_babise.pdf)
* [Ministr Zaorálek uvedl, že ČR se nepřipojí k polské žalobě](https://www.pirati.cz/tiskove-zpravy/cenzura-internetu-zaoralek-odmita-pripojit-se-k-polske-zalobe.html)
* [Shrnutí informací o směrnici o autorském právu](https://cs.wikipedia.org/wiki/Sm%C4%9Brnice_o_autorsk%C3%A9m_pr%C3%A1vu_na_jednotn%C3%A9m_digit%C3%A1ln%C3%ADm_trhu)
* [Jak hlasovali čeští europoslanci?](https://www.lupa.cz/aktuality/reforma-copyrightu-s-clanky-11-a-13-jak-hlasovali-cesti-europoslanci/)
