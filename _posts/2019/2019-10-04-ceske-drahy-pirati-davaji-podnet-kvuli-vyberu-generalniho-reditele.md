---
date:         2019-10-04
category:     blog
tags:         celostátní kontrola-moci-a-mocných doprava
layout:       post
title:        "Piráti podali podnět vládnímu výboru k prověření volby generálního ředitele Českých drah"
image:        /assets/img/articles/2018/cernohorsky-lukas.jpg
author:       Mediální odbor
---

 

Praha, 4. října 2019 – Volba generálního ředitele a předsedy představenstva Českých drah proběhla podle Pirátů značně podezřele. Nově zvolený Václav Nebeský dostal ve středu příležitost vysvětlit nestandardní dění kolem výměny ředitele ČD na Hospodářském výboru Poslanecké sněmovny, nicméně tuto šanci nevyužil. „České dráhy jsou strategickým podnikem a jedním z největších zaměstnavatelů v Česku, a do jeho čela musí být na základě transparentního výběrového řízení vybraná odborně zdatná osoba s vizí, což se v tomto případě rozhodně nestalo,” komentuje situaci pirátský poslanec a člen Podvýboru pro dopravu Lukáš Černohorský.

V polovině června byl odvolán generální ředitel Českých drah Miroslav Kupec, který médiím uvedl, že o svém nástupci v podobě Václava Nebeského byl informován náměstkem ministra dopravy Tomášem Čočkem. 

> „V této době ještě nebylo ani vyhlášeno výběrové řízení, nicméně vítěz byl již předem znám. Ostatně pan Čoček s panem Nebeským společně působili v řídícím výboru Českých drah. Pokud by se Václav Nebeský chtěl přihlásit před rokem do výběrového řízení na člena představenstva Českých drah, společnosti ČEPS nebo v tomto roce na člena představenstva MERO ČR, tak všude by byl vyřazen, jelikož by nesplnil základní požadavky kandidáta. V tomto výběrovém řízení ovšem byly podmínky nepochopitelně upraveny tak, že Václav Nebeský již přihlášku mohl podat. S ohledem na celou řadu závažných zjištění jsem se rozhodl zaslat podnět Vládnímu výboru pro personální nominace, aby transparentnost tohoto výběrového řízení vyhodnotil. Doporučeními tohoto poradního orgánu by se měla vláda řídit,” uvedl předseda poslaneckého klubu Pirátů Jakub Michálek.

Před rokem musel mít kandidát na člena představenstva Českých drah zkušenost tři roky praxe s vrcholovým managementem ve společnosti s minimálně 300 zaměstnanci. Tentokrát byl tento limit snížen na 100 zaměstnanců a nutná doba praxe uvedena žádná nebyla. Václav Nebeský působil poměrně krátkou dobu ve společnosti přesahující právě 100 zaměstnanců.

> „Kromě toho jeho tehdejší spolupracovník uvedl, že Václav Nebeský docházel do práce pouze 1-2x týdně během poloviny roku a navíc zpochybnil, že by působil ve vrcholovém managementu. Jednalo se přitom o klíčovou referenci ve výběrovém řízení na generálního ředitele Českých drah. Pan Nebeský dokonce přiznal chybu ve svém životopisu a novinářům nedoručil kopii své pracovní smlouvy, ačkoliv tak původně slíbil. Dokreslením průběhu tohoto neprůhledného řízení je pak fakt, že pan Nebeský získal ke zvolení nejprve nedostatečný počet hlasů, a tak se volba opakovala, když jeden z členů komise najednou změnil názor,” sdělil Černohorský.

> „Během středečního jednání Hospodářského výboru se pan ředitel Nebeský ani nesnažil vysvětlit okolnosti tohoto výběrového řízení a popisoval pouze výzvy, kterým České dráhy musí čelit – otevření trhu či stanovení investiční strategie a podobně. S těmito úkoly si ovšem dokáže poradit pouze skutečný profesionál, který bude mít důvěru a vzejde z férového výběrového řízení. S Českými drahami nelze takto hazardovat, navíc toto výběrové řízení bylo nedůstojné i vzhledem k 31 dalším kandidátům, kteří se do něho přihlásili. Podobným situacím by mohl zabránit nominační zákon, který díky intenzivní práci Pirátů prošel nedávno třetím čtením v Poslanecké sněmovně,” dodal Černohorský.
 
