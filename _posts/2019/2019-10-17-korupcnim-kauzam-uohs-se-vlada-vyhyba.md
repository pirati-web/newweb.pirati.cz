---
date:         2019-10-17
category:     blog
tags:         celostátní kontrola-moci-a-mocných sněmovna
layout:       post
title:        "Vláda se nadále vyhýbá řešení korupčních kauz předsedy ÚOHS Petra Rafaje"
image:        /assets/img/articles/2019/vojtech-pikal1.jpg
author:       Mediální odbor
---


Praha, 17. října 2019 – Pirátský místopředseda Poslanecké sněmovny Vojtěch Pikal dnes na plénu kritizoval postup vlády, která dlouhodobě neřeší korupční podezření a klientelistické praktiky předsedy Úřadu pro ochranu hospodářské soutěže Petra Rafaje. Vláda označila informace okolo Rafaje za nepotvrzené a spekulativní, ačkoliv Rafaj jmenoval své rodinné příslušníky či bývalé politické kolegy do důležitých orgánů ÚOHS a zároveň je vyšetřován za podezření z korupce i Národní centrálou proti organizovanému zločinu.

Už v červenci tohoto roku místopředseda Pikal interpeloval vládu v reakci na několikanásobná podezření současného předsedy Úřadu pro ochranu hospodářské soutěže z korupce a požádal vládu o jejich prošetření. Předseda vlády Andrej Babiš však dosud odmítá v této věci konat. 

> „Jelikož informace o podezření z korupce pana Rafaje nevyplývají jen z médií, jak se premiér věc snaží bagatelizovat, ale Rafaj je vyšetřován Národní centrálou proti organizovanému zločinu a dosazování rodinných příslušníků pana Rafaje potvrdil sám úřad na základě žádosti o informace, nechal jsem tento bod zařadit na dnešním jednání pléna Poslanecké sněmovny. Bohužel premiér na dnešním jednání sněmovny nebyl a vládní poslanci neumožnili projednání tohoto bodu do jeho přítomnosti. Chtěl bych se od premiéra konečně dozvědět skutečný názor na situaci. Dosud věc vyznívá spíše tak, že ignoruje konání Rafaje, který evidentně narušuje důvěru v nezávislost a nestrannost ÚOHS, když obsazuje do důležitých pozic své blízké a je již dokonce za své kroky vyšetřován,“ uvedl Pikal.

Místopředseda Pikal proto hodlá interpelovat vládu ve věci působení pana Rafaje v čele ÚOHS znovu. 
