---
date:         2019-04-29
category:     blog
tags:         celostátní kauzy okd
layout:       post
title:        "Premiérův záložní plán pro ArcelorMittal? Koupím ho! Pirát Černohorský dodává: Ale za své"
image:        /assets/img/articles/2019/cernohorsky2.jpg
author:       Mediální odbor
---


Ostrava, 29. dubna 2019 – Co bude s ArcelorMittal Ostrava je otázka, která trápí Ostravsko od loňského podzimu, kdy se veřejnost dozvěděla o záměru hutní kolos prodat společnosti Liberty House. Odboráři se obávají scénáře podobného pádu OKD. Znepokojivou situací okolo prodeje ostravské huti se proto minulý týden zabývali také poslanci. Pirát Lukáš Černohorský se během jednání ve Sněmovně přímo zeptal premiéra Andreje Babiše, zda má vláda nějaký záložní plán pro případ, že by nastal temný scénář, tedy pád společnosti Mittal. Premiérova odpověď leckoho v sále pobavila: „Záložní plán samozřejmě máme. Potom, co vytunelovali OKD, tak jsem ho koupil, stát ho zase má. Koupili jsme ho za 70 milionů. Ano, já jsem ho koupil. Já. Jako ministr financí přes Prisco. Byla to moje iniciativa, dotáhl jsem to do konce a OKD funguje.“

Mittal koupil většinový podíl v hutích od státu za 175 milionů korun, ze společnosti za 16 let vyvedl jen na dividendách 47 miliard, vlastníci si ale vyplatili miliardy také z rezervních fondů. Ty měly firmě sloužit pro případ mimořádných událostí, například nepředvídatelných oprav. Od roku 2014 po změně zákona o obchodních společnost už ale zákon neukládá firmám povinnost rezervy držet. 
> „S ohledem na stáří některých výrobních provozů v kunčické huti je právě riziko nečekaných oprav poměrně značné. Nepanuje u nás dobrá atmosféra a jako řadoví zaměstnanci máme obavy o budoucnost,“ říká karvinský Pirát Michal Šoltys, který v kunčické huti pracuje už 15 let. 

> „Protože součástí prodeje není energetický dodavatel společnost TAMEH, hutní kolos se může stát rukojmím bývalého majitele, který bude mít na dodávky energie vliv. Navíc je potřeba do podniku investovat značné prostředky na modernizaci a zvýšení konkurenceschopnosti. Opakuje se nám tu stejný scénář. Nejdřív OKD a teď ArcelorMittal. Stát prodá za hubičku klíčový průmysl, majitelé z podniku vyvedou miliardy, nechají ho padnout. Stát v roli užitečného idiota léta dotuje ekologizaci provozů a investuje miliardy do zlepšení životního prostředí, přihlíží vyvádění kapitálu do daňových rájů. Zaměstnanci se ocitají v roli rukojmích a stát řeší, co dál. Kupovat ale opakovaně podniky v takové situaci z peněz daňových poplatníků není řešení. Pokud premiérovi přijde koupě huti, která přišla o naprosto stěžejní část – energetiku, jako dobrý nápad, mohl by si ji koupit za své,“ komentuje Černohorský, který je také šéfem vyšetřovací komise k OKD.

O útlumu těžkého průmyslu se v Česku hovoří od 90. let. Vláda připravuje restrukturalizaci Moravskoslezského kraje od svého počátku, zřídila k tomu dokonce speciální program RE:START. 
> „V něm se utopila spousta peněz, ale s jakým výsledkem? Slibovalo se, že budou následovat investice v řádech stovek miliard, ale nestalo se tak. Vládní zmocněnec Jiří Cienciala, který program vedl, letos skončil. Očekávám teď od vlády, že připraví skutečný plán, co bude po pádu OKD a případně také Arceloru, protože ani jedno nelze vyloučit, ekonomové se pomalu připravují na zpomalení ekonomiky. Můžeme tedy brzy stát před zástupem tisíců lidí bez práce, kteří se budou ptát, proč mají už potolikáté doplácet na neschopnost státu zajistit ocelovému srdci republiky prosperitu aspoň na stejné úrovni jako zbytku země,“ dodává Černohorský.
