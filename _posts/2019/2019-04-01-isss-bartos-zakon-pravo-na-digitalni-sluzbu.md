---
date:         2019-04-01
category:     blog
tags:         digitalizace celostátní
layout:       post
title:        "Ivan Bartoš na konferenci ISSS představil zákon o právu na digitální službu"
image:        /assets/img/articles/2019/bartos-isss.JPG 
author:       Mediální odbor
---


Hradec Králové, 1. dubna 2019 – Předseda Pirátů a Výboru pro veřejnou správu a regionální rozvoj Ivan Bartoš dnes na konferenci Internet ve státní správě a samosprávě (ISSS) v Hradci Králové představil společně s vládním zmocněncem pro digitalizaci a IT Vladimírem Dzurillou a prezidentem ICT UNIE Zdeňkem Zajíčkem zákon o právu na digitální službu. „Jde o zcela klíčový zákon digitalizace státu, který má občanům garantovat možnost komunikovat se státem digitálně a který zapadá do celkové vládní koncepce Digitální Česko. Pod návrh se podepsalo 137 poslanců a minulý týden jsme jej nahráli do systému Sněmovny a odstartovali tak legislativní proces,“ uvedl Bartoš.

> „Zákon o právu na digitální službu nabýval finální podoby pod Výborem pro veřejnou správu a regionální rozvoj od června minulého roku a podílel se na něm renomovaný právník František Korbel. Co je podle mne rozhodující a musím to zdůraznit, je fakt, že se na přípravě návrhu podílely všechny sněmovní strany, zainteresovaná ministerstva, díky ICT UNII zástupci soukromého sektoru a zároveň má podporu vládního zmocněnce pro IT Vladimíra Dzurilly a tedy i premiéra,“ přiblížil proces vzniku návrhu Bartoš a dodal: „Jde o zastřešující zákon, který je řekněme takovým návodem, jak má vláda postupovat a každý rok garantovat digitalizaci svých agend. Důležité je právě i to, že součástí je i závazek k tomu, aby se změny děly v rozumném časovém horizontu. V realizaci změn zákonů a postupném propojení informačních systémů je ještě spousta práce, která politiky i ministerstva čeká.“
