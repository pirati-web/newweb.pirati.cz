---
date:         2019-11-06
category:     blog
tags:         celostátní legislativa ekonomika hazard 
layout:       post
title:        "Piráti prosadili zrušení diskriminace českých hráčů pokeru a lepší podmínky pro domácí vaření piva"
image:        /assets/img/articles/2019/holomcik-radek.jpg
author:       Mediální odbor
---


Praha, 6. listopadu 2019 - Sněmovna dnes v rámci projednání daňového balíčku přijala dva pozměňovací návrhy Pirátů, které se týkají podpory domovarníků a zrušení diskriminace českých hráčů pokeru. 

Poslanecká sněmovna přijala návrh na zmírnění podmínek pro domácí vaření piva pro vlastní spotřebu, který podali pirátští poslanci Ondřej Polanský a Radek Holomčík. Nově  bude možné doma uvařit 2000 litrů piva, místo stávajících 200 litrů, zjednoduší se i související administrativa. 
> „Jsme rádi, že se nám podařilo prosadit normální pravidla pro něco tak přirozeného, jako je domovarnictví. Jsme ale na začátku, chceme občanům maximálně zjednodušovat domácí produkci potravin a také nápojů, protože toto považujeme za oblast, kde by stát měl zasahovat minimálně, nebo vůbec," komentuje přijetí návrhu jeden z jeho překladatelů poslanec Radek Holomčík.

Předkladatel pozměňovacího návrhu, který by měl minimalizovat šedou zónu, zrušit diskriminaci Čechů a zvýšit příjem do státního rozpočtu z hraní pokeru, poslanec Tomáš Martínek říká: 
> „Díky pirátskému pozměňovacímu návrhu skončí na online pokerových platformách, které mají českou licenci a odvádí zde i daně, absurdní situace, kdy hráči z jiných zemí mohou hrát turnaje od začátku, zatímco hráči z Česka včetně turistů musí čekat na možnost přihlášení do turnaje do té doby, než bude splněna nesmyslná česká zákonná podmínka. Tato diskriminace paradoxně vedla české hráče k obcházení zákona využívaním platforem bez licence, které české zákony nedodržují a neodvádějí za hráče z Česka daně do státního rozpočtu.”
