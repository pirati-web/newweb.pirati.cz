---
date:         2019-07-31
category:     blog
tags:         celostátní jihomoravský-kraj práce-a-sociální-věci bydlení
layout:       post
title:        "Olga Richterová jednala v Brně o bydlení a sociálním začleňování"
image:        /assets/img/articles/2019/richterova-brno.jpg
author:       Mediální odbor
---



Brno, 31. července 2019 – Poslankyně Pirátů Olga Richterová včera navštívila moravskou metropoli. Piráti, kteří jsou součástí koalice města Brna, řeší otázky bydlení a sociálního začleňování, kterými se Olga Richterová zabývá v Poslanecké sněmovně. Sešla se proto s náměstkem primátorky Tomášem Koláčným, radním pro majetkové záležitosti města Róbertem Čumou, radním pro kulturu Markem Fišerem, zastupitelkou města Brna Monikou Lukášovou Spilkovou a zastupitelem města Brna Ondřejem Kotasem. Schůzky se účastnili také zastupitel městské části Brno-střed a člen Republikového výboru Pirátů Michal Marciniszyn a poslanec Pirátů za Jihomoravský kraj Radek Holomčík. 

> „Piráti v Brně dlouhodobě podporují projekty, které mají pomoci se zabydlováním lidí v nouzi. Řešení této problematiky jsme protlačili do koaliční smlouvy a na červnovém zastupitelstvu byl na náš návrh zvýšen počet bytů určených pro širší oblast zabydlování v rámci projektu financovaného z evropských strukturálních fondů ze 40 na 50. Protože se však jedná o komplexní problém a často má přesah do celostátní politiky, jsem moc rád, že za námi dorazila naše poslankyně Olga Richterová, se kterou jsme probrali možnosti, jak můžeme v Brně pomáhat lidem v nouzi více, efektivněji a hlavně dlouhodobě udržitelně,“ uvedl po schůzce náměstek primátorky Tomáš Koláčný.

> „Chápu, že Piráti v Brně nemají na magistrátu tuto oblast v gesci a líbí se mi, že hledají dlouhodobě udržitelnou variantu. Městu ani jeho občanům nepomůže, když se bude politika každý rok měnit. Shodli jsme se na tom, že Piráti budou požadovat navyšování počtu bytů určených k zabydlování lidí v největší nouzi o 20 každým rokem a využijí k tomu stávající podmínky přidělování obecních bytů, které jsou zárukou spravedlivého přístupu,“ komentuje setkání poslankyně Olga Richterová.

Po jednání o sociálním bydlení se Richterová setkala s členy a příznivci Pirátů z Jihomoravského kraje, kteří se sociální politikou zabývají, a tématu se věnují nejen v rámci krajských či komunálních zastupitelstev. Samotné Brno realizuje řadu inovativních projektů spolubydlení (např. pro vysokoškolské studenty a seniory) a jedním z hlavních témat bylo, jak šířit komunální zkušenosti této dobré praxe.
