---
date:         2019-03-26
category:     blog
tags:         sněmovna celostátní školství
layout:       post
title:        "Komentář Lukáše Bartoně: Sněmovna vyzvala vládu ke zvýšení platů učitelů již v roce 2020 na návrh Pirátů"
image:        /assets/img/articles/2019/barton.jpg
author:       Mediální odbor
---


Praha, 26. března 2019 – Poslanecká sněmovna dnes přijala usnesení, kterým vyzývá vládu k dodržení slibu na navýšení platů pedagogických i nepedagogických pracovníků ve školství. Kromě usnesení, které jsem dnes navrhnul a poslanci schválili, přijala Sněmovna i usnesení poslance ANO Romana Kubíčka, které se odvolává na dodržení programového prohlášení vlády. Projednání bodu, jehož účelem je kontrola usnesení Poslanecké sněmovny z prosince 2017, kterým poslanci vyzvali vládu k navýšení platů ve školství na 130 % průměrné mzdy již v roce 2020, dnes prosadili Piráti.

Vláda na začátku své působnosti přislíbila navýšení financí a podpory téměř všem, od státních zaměstnanců přes studenty až po důchodce. Nyní však váhá, zda navýšení prostředků ve školství neodloží na později. Jsme však přesvědčeni, že platy učitelů jsou závažným problémem, který nelze neustále obcházet. Sněmovně jsem proto navrhnul usnesení, kterým vyzývá vládu k dodržení slibu z roku 2017, který přijala vládní koalice ve Sněmovně. Usnesení z dnešního dne zní:

> „Poslanecká sněmovna vyzývá vládu ke zvýšení platů pedagogů po dosažení průměrného platu pedagogů 130 procent průměrné mzdy ve státě nejpozději v roce 2020 tak, aby bylo dodrženo usnesení Poslanecké sněmovny č. 66 ze dne 19. 12. 2017.”

Vláda sice průběžně mluví o potřebě kvalitního vzdělání, o podpoře vědy, výzkumu a inovací, těchto cílů však nelze dosáhnout s trvale kriticky podfinancovaným školstvím. A to zejména v oblasti platů pedagogů i nepedagogů. 

Piráti chtějí kvalitní vzdělávání, které stojí na kvalitních a dobře zaplacených učitelích.
