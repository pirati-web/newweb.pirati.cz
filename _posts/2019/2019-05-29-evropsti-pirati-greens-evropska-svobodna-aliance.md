---
date:         2019-05-29
category:     blog
tags:         evropská-unie
layout:       post
title:        "Evropští Piráti se zúčastnili zasedání politické skupiny Evropského parlamentu Greens/Evropská svobodná aliance"
image:        /assets/img/articles/2019/pirati-greens.jpg
author:       Mediální odbor
---

Brusel, 29. května 2019 - Nově zvolení pirátští europoslanci se zúčastnili společného jednání v rámci politické skupiny Greens/Evropská svobodná aliance. „Setkání přineslo významný pokrok ve vyjednávání o vstupu do této frakce, ve které je nejlepší předpoklad k prosazení našeho volebního programu,” uvedl lídr kandidátky do eurovoleb Marcel Kolaja.

Jednání kromě jiného zahrnovala také požadavky, které frakce vznese vůči budoucímu předsedovi Evropské komise. 

> „Jednou z nich bude náš požadavek na zastavení nové legislativy o monitoringu osob,” vysvětluje německý pirátský europoslanec Patrick Breyer. „Aniž bychom bránili naši svobodu a základní práva na soukromí, směřujeme bez odporu do společnosti permanentního sledování a vzájemné nedůvěry. Budeme prosazovat svobodu projevu na internetu a bránit cenzuře ve všech jejích podobách,” dodává Breyer.

Další z požadavků je bezodkladné zveřejnění šetření Evropské komise ohledně střetu zájmu českého premiéra Andreje Babiše a auditu společnosti Agrofert.

> „Není to jen o Andreji Babišovi, jak si o sobě často sám myslí, ale zejména o dalších analogických případech v budoucnu. Evropská komise musí takovéto zprávy zveřejňovat ve stejný okamžik, jako je zasílá národním vládám. Není žádný důvod, aby je zadržovala,” uvádí europoslanec Mikuláš Peksa.

Kromě programových shod se jednání v politické skupině soustředí také na obsazení jednotlivých výborů Evropského parlamentu. 

> „V jednáních jsme požadovali členství v pro nás zásadních výborech. Jsou jimi Výbor pro vnitřní trh a ochranu spotřebitelů (IMCO), Výbor pro průmysl, výzkum a energetiku (ITRE), Výbor pro mezinárodní obchod (INTA) a Výbor pro občanské svobody, spravedlnost a vnitřní věci (LIBE). Účast v těchto výborech nám umožní prosadit programové priority, které jsme představili ve volbách,” uvedla europoslankyně a předsedkyně Evropské pirátské strany Markéta Gregorová.

Evropští piráti se také pokusí získat místo přímo v předsednictvu Greens/Evropská svobodná aliance. 

> „Je pro nás velmi důležité, abychom byli autentická a samostatná síla v rámci skupiny se svojí vlastní identitou. Věříme, a jednání to potvrzují, že Greens/Evropská svobodná aliance je otevřenou, integrující skupinou, ve které jsou naše názory a nápady upřímně reflektovány. Rádi bychom naše kolegy europoslance obohatili o pirátský pohled na společnost a její další vývoj,” uvádí dále Kolaja a dodává: „Samozřejmě, že se ve všech bodech neshodneme na sto procent, ale vedení skupiny je velmi otevřené a chápe, že v zásadních věcech se budeme držet pirátského programu.”

> „Politická skupina ALDE, se kterou jsme také v kontaktu, zatím neučinila jediný krok, který by naznačoval, že chce přestat podporovat hnutí ANO v jeho krytí kauz Andreje Babiše,” dodává Kolaja. „Nemůžeme tedy být v jedné skupině se stranou, jejíž předseda je trestně stíhaný a je v zásadním střetu zájmů.”
