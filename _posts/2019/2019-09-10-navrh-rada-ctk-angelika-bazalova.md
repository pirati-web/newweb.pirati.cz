---
date:         2019-09-10
category:     blog
tags:         celostátní média sněmovna
layout:       post
title:        "Piráti navrhují do Rady ČTK Angeliku Bazalovou"
image:        /assets/img/articles/2019/angelika-bazalova.jpg
author:       Mediální odbor
---


Praha, 10. září 2019 – Poslanecký klub Pirátů navrhnul v pořadí již třetího nezávislého odborníka pro volbu člena Rady ČTK. Po Jiřím Táborském a Josefu Šlerkovi Piráti nominují nezávislou expertku v oblasti médií a managementu Angeliku Bazalovou. Volba člena rady má proběhnout v týdnu od 23. září 2019.

> Pirátský poslanec a místopředseda Volebního výboru Tomáš Martínek k volbě uvedl: „V tomto volebním období se do Rady ČTK obsazují poslední dvě místa. Podle poměrného klíče má jedno náležet nominandovi Pirátů. Pokud ostatní strany ctí výsledky demokratických voleb, budou volit Angeliku Bazalovou, která je navíc nezávislou odbornicí v oblasti médií i managementu. To přesně Rada ČTK potřebuje.“

> Předchozí kandidát Pirátů a KDU-ČSL Josef Šlerka svou kandidaturu stáhnul. „Protože se ukázalo, že i moje kandidatura vede k zablokování hlasování, rozhodl jsem se znovu nekandidovat. Obsazení míst v Radě ČTK by mělo respektovat rozložení hlasů ve Sněmovně. Bohužel SPD se spolu s ANO pokouší tuto praxi změnit a Radu ovládnout. Chci poděkovat všem, kteří mne v předchozí volbě podpořili, ať již poslancům, tak občanům, kterým není situace veřejnoprávních médií lhostejná,“ komentoval Šlerka.

Angelika Bazalová vystřídala během dvaceti let pozice redaktorky, dramaturgyně, moderátorky, vedoucí vydání a redakce či šéfeditorky v BBC a České televizi. V současné době podniká a splňuje veškeré náročné požadavky na člena Rady dle zákona o ČTK ohledně střetu zájmů. 

