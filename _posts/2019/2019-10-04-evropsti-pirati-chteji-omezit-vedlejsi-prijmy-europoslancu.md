---
date:         2019-10-04
category:     blog
tags:         celostátní digitalizace
layout:       post
title:        "Evropští Piráti chtějí prosadit omezení vedlejších příjmů europoslanců"
image:        /assets/img/articles/2019/marcel-kolaja1.jpg
author:       Mediální odbor
---



Brusel, 4. října 2019 - Po středečním intenzivním “grilování“ francouzské kandidátky na eurokomisařku Sylvie Goulard se poslanci frakce Greens/EFA, do které patří i delegace Evropských Pirátů, rozhodli navrhnout změnu jednacího řádu Evropského parlamentu. Goulard byla totiž při svém předešlém europoslaneckém mandátu také velmi dobře placená americkým think-tankem. Piráti v Evropském parlamentu tak pokračují v úspěšném tažení proti kumulaci platů politiků. V českém Parlamentu před dvěma týdny prošel Pirátský návrh na snížení platu z druhé politické funkce na 40 %.

> „Návrh, který absolutně podporujeme, by stanovil strop pro vedlejší výdělek ve výši 15 % příjmu europoslance. Myslíme si, že takový limit je dostatečný. Občané Evropské unie musí mít stoprocentní jistotu, že rozhodování europoslanců je motivováno čistě jejich zájmy, nikoli zájmy případných “sponzorů“ europoslanců,“ uvedl místopředseda Evropského parlamentu Marcel Kolaja.

Výše dodatečného příjmu, který mohou poslanci Evropského parlamentu získat v Evropském parlamentu, dosud nebyla regulována. Zpráva nevládní organizace Transparency International zveřejněná minulý týden ukázala, že desítky poslanců vydělávají ročně výrazně více peněz prostřednictvím vedlejších příjmů než prostřednictvím svých platů a příspěvků.
