---
date:         2019-06-18
category:     blog
tags:         celostátní sněmovna legislativa
layout:       post
title:        "Piráti na dnešním brífinku komentovali novelu pro nezávislá státní zastupitelství, konec podpory biopaliv a hlasování o nedůvěře vlády"
image:        /assets/img/articles/2019/tk30var.jpg
author:       Mediální odbor
---

Praha, 18. června 2019 – Čelní představitelé a poslanci Pirátů před pokračováním 30. schůze představili svůj další postup před vyvoláním mimořádné schůze Sněmovny, informovali o novele zákona o státních zastupitelstvích a také o zákonu o zrušení přimíchávání biopaliv.

> „Už téměř rok upozorňujeme na flagrantní střet zájmů premiéra Andreje Babiše. Nyní hrozí, že dotace, které šly holdingu ve svěřenském fondu Andeje Babiše, budou doplácet občané. Proto jsme se rozhodli podpořit schůzi k hlasování o nedůvěře. Minulý týden jsme se setkali s předsedy SPD a ČSSD. Pan Okamura se jasně vyjádřil, že by hlasoval pro nedůvěru vládě, ČSSD má schůzi předsednictva strany 21. června. Situace tedy není zcela jasná a budeme čekat na vyjádření sociální demokracie. Podpisy ke svolání schůze již máme a předsedovi Sněmovny je dodáme v pátek a hlasování budeme očekávat v nejbližší možný termín, tedy v příštím týdnu,“ uvedl pirátský předseda Ivan Bartoš k očekávaným událostem.

> Následně se vyjádřil předseda poslaneckého klubu Pirátů Jakub Michálek k bodům na programu schůze: „Připravili jsme návrh úzké novely zákona o státním zastupitelství ve spolupráci s Rekonstrukcí státu, Nejvyšším státním zastupitelstvím a Unií státních zástupců. Tato novela obsahuje požadavky občanů, kteří protestují za nezávislost justice. Bavili jsme se i s vládními poslanci a budeme usilovat o to, aby jej podpořili. Pokud se vláda k návrhu vyjádří obratem, je možné, aby zákon prošel prvním čtením ještě před prázdninami.“

> Radek Holomčík, místopředseda Zemědělského výboru, informoval o návrhu, který má zrušit povinnost přimíchávat biopaliva do pohonných hmot: „Již zítra dopoledne dostane vláda příležitost složit reparát z předmětu přírodopis a ekologie. Na program se dostane první čtení novely zákona o ochraně ovzduší, která ruší povinnost přimíchávat biopaliva do pohonných hmot. Strategie jde proti trendu v celé Evropě, kde dochází k omezování podílu biopaliv 1. generace, zatímco strategie MPO do roku 2030 počítá dokonce s růstem. Naším návrhem chceme vytvořit tlak na vládu, aby začala konečně konat. Zákon je napsaný tak, aby motivoval dodavatele a technologické firmy k hledání alternativ k fosilním palivům, ale zároveň, aby neohrozil mezinárodní závazky. Návrh je v souladu s řadou prohlášení pana premiéra, čekáme tedy na reakci vládní koalice.“
