---
date:         2019-09-27
category:     blog
tags:         sněmovna legislativa kontrola-moci-a-mocných
layout:       post
title:        "Piráti předložili změny pro posílení nezávislosti státního zástupce, vládní koalice se rozhodla je nepodpořit"
image:        /assets/img/articles/2019/michalek95.jpg
author:       Mediální odbor
---

 

Praha, 27. září 2019 – V rámci projednávání novely o státním zastupitelství, která řeší postavení evropských žalobců, načetli Piráti před dvěma týdny pozměňovací návrh na posílení nezávislosti a současně ztížení možností politického tlaku na státní zástupce. Novela dnes prošla ve 3. čtení Poslaneckou sněmovnou, avšak bez tohoto klíčového návrhu Pirátů.

 

> „Pozměňovací návrh jsme předložili k novele zákona o státním zastupitelství projednávaným v souvislosti s eurožalobcem, protože totožný návrh předložený spolu s Markem Výborným a Zbyňkem Stanjurou neumožnila koalice zařadit na program. Návrh vzešel z diskuse u kulatého stolu, má podporu Rekonstrukce státu, obsahuje rozumně stanovené termíny pro přechodná období a má všechny záruky znemožňující politikům odvolat šéfa státních zástupců. Vláda se bohužel rozhodla ignorovat veškeré odborné výtky a vládní poslanci schválili zákon, který opět centralizuje veškerou moc v rukou vlády. Nejvyšší státní zástupce bude tedy příští tři měsíce přezkoumávat podezření Andreje Babiše z dotačního podvodu s tím, že může být sám kdykoliv Babišovou vládou bezdůvodně odvolán a skončit jako skončili úředníci na dotačním nebo finančním úřadu, kteří se vzepřeli zájmům Agrofertu,“ uvedl předseda poslaneckého klubu Pirátů Jakub Michálek.

 

Opoziční novela i pozměňovací návrh vzešly z obavy o odvolání nejvyššího státního žalobce ministryní spravedlnosti Marií Benešovou, kterou dosadil Andrej Babiš po odvolání ministra Jana Kněžínka. Vládní novela upravuje postavení evropských žalobců v novém Úřadu evropského veřejného žalobce, který má vzniknout za rok ve 22 zúčastněných členských státech.
