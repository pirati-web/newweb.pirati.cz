---
date:         2019-05-13
category:     blog
tags:         celostátní volby
layout:       post
title:        "Piráti v novém klipu oslovují nejmladší generaci – chtějí přemluvit vnoučata"
image:        /assets/img/articles/2019/premluv.JPG
author:       Mediální odbor
---


Praha, 13. května 2019 – Za necelé dva týdny začínají volby do Evropského parlamentu. K posledním evropským volbám dorazila pouze šestina mladých voličů. Piráti proto přicházejí s videem, v němž vzkazují mladým voličům, aby přišli k volbám, které na příštích pět let rozhodnou o rozložení politických sil v Evropě. Postarší dvojice hlavních protagonistů v klipu varuje, že svoboda a volný pohyb v Evropě nejsou samozřejmostí a věci se mohou za přispění populistů a extremistů rychle změnit – podobně jako se to stalo ve Spojeném království.

> „Piráti mají dlouhodobě velkou podporu mezi mladými. Ti však také často váhají, zda k volbám vůbec dorazí. Věříme, že letošní účast bude lepší než před pěti lety, kdy zájem projevilo jen 16 procent nejmladších voličů. To je ještě méně, než byl republikový průměr. V Česku byla navíc volební účast v eurovolbách druhá nejnižší v celé Evropě. Přitom zachování výhod, které evropská spolupráce nabízí, je především v zájmu nastupující generace,“ uvedl předseda Pirátů Ivan Bartoš.

> Význam květnových voleb zdůraznil i lídr pirátské kandidátky Marcel Kolaja: „Tyto volby jsou mimořádně důležité. Je třeba řešit několik dlouhodobých a vážných témat jako je boj se suchem, vyvádění financí do daňových rájů nebo rozvoj infrastruktury. Volby ukážou, zde chtějí evropští občané zachovat EU, jak ji známe. Věřím, že se naším odlehčeným klipem podaří přesvědčit mladé voliče, aby nezaspali.“

* [Volební klip naleznete na serveru Youtube](https://www.youtube.com/watch?v=fxisJrojQNY&feature=youtu.be).
