---
date:         2019-08-08
category:     blog
tags:         celostátní lidská-práva praha
layout:       post
title:        "Chci vyjádřit podporu LGBT komunitě, která v některých státech stále čelí útokům, říká Kopřiva k účasti Pirátů na Prague Pride"
image:        /assets/img/articles/2019/frantisek-kopriva-balkon.jpg
author:       Mediální odbor
---


Praha, 8. srpna 2019 – Piráti se opět zúčastní festivalu Prague Pride. Stejně jako minulý rok budou mít v sobotním průvodu Piráti svůj alegorický vůz a stánek na Letné. Pochodu se zúčastní předseda Pirátů Ivan Bartoš, pirátští poslanci i pražský primátor Zdeněk Hřib. Letošní ročník festivalu je výjimečný v tom, že se koná v době, kdy se v Poslanecké sněmovně poprvé v historii projednává návrh na uzákonění manželství pro gaye a lesby, který má podporu celého poslaneckého klubu Pirátů.  

> „Podařilo se nám otevřít širokou společenskou diskusi a daří se nám vysvětlovat, že návrh na uzákonění manželství pro stejnopohlavní páry nikomu práva neomezuje, a naopak umožní uzavírat sňatky všem občanům bez rozdílu. Ačkoliv návrh čelí ve Sněmovně obstrukcím ze strany odpůrců, věřím, že se ho podaří posunout do další fáze,“ říká poslanec František Kopřiva, který se ve čtvrtek od 18 hodin zúčastní politické diskuse v centru Langhans. „Účast v průvodu vnímám i jako vzkaz do zahraničí. Bohužel v některých zemích čelí lidé z LGBT menšiny útokům extremistů či šikaně ze strany státu. Takto jim vyjadřujeme podporu,“ dodává místopředseda Výboru pro evropské záležitosti. 

Stejně jako minulý rok budou mít Piráti svůj alegorický vůz. V cílové destinaci pochodu na Letné bude mít strana svůj stan, kde bude možné diskutovat s Michalem Pitoňákem z Národního ústavu duševního zdraví, poslancem Františkem Kopřivou o projednávání zákona ve Sněmovně anebo pirátkami Georgií Hejduk a Bárou Soukupovou o jejich zkušenostech s tranzicí. Česko totiž zůstává jednou z mála evropských zemí, které vyžadují sterilizaci transgender lidí při úřední změně pohlaví.

> „Je potřeba se zasadit o to, aby měli všichni stejná práva a příležitosti. Nebýt diskriminován za svou sexuální orientaci a mít možnost uzavřít manželství se všemi právními důsledky, to je cesta, kterou bych chtěl, aby se naše společnost dále ubírala. A festival je dobrou příležitostí, jak na problematiku upozornit. Jeho přesah ale vnímám i ve vyjádření solidarity a respektu sexuálním menšinám v zemích, kde bývají jejich práva tvrdě potlačována nebo jsou přímo fyzicky likvidováni,“ říká primátor hl. m. Prahy Zdeněk Hřib.
