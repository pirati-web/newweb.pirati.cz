---
date:         2019-12-04
category:     blog
tags:         vláda sněmovna celostátní kontrola-moci
layout:       post
title:        "Odejděte z vrcholné politiky a umožněte nezávislé došetření kauzy Čapí hnízdo, vyzývají Piráti premiéra Babiše v souvislosti s jeho obnoveným stíháním"
image:        /assets/img/articles/2019/tk27schuze.jpg
author:       Mediální odbor
---


Praha, 4. prosince 2019 – Nejvyšší státní zástupce Pavel Zeman obnovil trestní stíhání premiéra Andreje Babiše a dalších osob. Kauza Čapí hnízdo tak patrně skončí u soudu. Piráti vyzývají Andreje Babiše, aby odešel z vrcholné politiky a umožnil tak nezávislé došetření této kauzy, ve které byla představena celá řada důkazů o možném dotačním podvodu. 
> „Je zcela nevídané a absurdní, aby Andrej Babiš za takovýchto okolností pokračoval ve své funkci,” uvádí předseda poslaneckého klubu Pirátů Jakub Michálek.

> „Vyzývám proto Andreje Babiše, aby z důvodu obnoveného stíhání a rovněž permanentního střetu zájmů, ve kterém je, odstoupil z čela vlády,” komentuje situaci předseda Pirátů Ivan Bartoš.

> „Je nutné, aby fungovala spravedlivá dotační politika, a proto není možné, aby společnost provázaná s koncernem Agrofert získala dotace určené výhradně pro malé a střední podniky. Farma Čapí hnízdo dle mého přesvědčení nebyla podnikem nezávislým na koncernu Agrofert, který se zaručil u banky za úvěr ve výši 450 milionů korun právě pro Farmu Čapí hnízdo a v orgánech seděli Babišovi blízcí. Navíc v té době Farma Čapí hnízdo získala přes 270 milionů korun na reklamě právě od koncernu Agrofert. Provázání společnosti Čapí hnízdo s koncernem Agrofert lze navíc podpořit konkrétními judikáty z jiných zemí,” dodává Michálek.
