---
date:         2019-01-23
category:     blog
tags:         sněmovna kontrola-moci-a-mocných celostátní
layout:       post
title:        "Superkoalice ANO, ČSSD, KSČM a SPD definitivně zpolitizovala státní správu"
image:        /assets/img/articles/2018/bartos2.jpg 
author:       Mediální odbor
---


Praha, 23. ledna 2019 – Vládní strany ANO a ČSSD s podporou komunistů a SPD dnes přehlasovaly Senát a přijaly novelu zákona o státní službě, která opět přináší neakceptovatelnou politizaci ministerstev a dalších úřadů státní správy. To vše navzdory tomu, že vláda v minulosti slibovala státní službu otevřenou odborníkům. Podle Pirátů je nyní otevřená cesta k tomu, aby po každých volbách docházelo k přeobsazování klíčových úřednických míst. To může výrazně narušit systematičnost práce a vést k pravidelným personálním změnám po každých volbách.

> Předseda Pirátů Ivan Bartoš upozornil, že k politizaci státní správy docházelo již před přijetím zákona: „Zaměstnanci státní správy nás v několika případech kontaktovali a žádali o pomoc, jelikož dochází k nestandardním reorganizacím některých útvarů na ministerstvech. Tato oznámení nyní pečlivě vyhodnocujeme. Demoverzi toho, jak bude vypadat státní správa po zásahu hnutí ANO, jsme sledovali již v období první Babišovy menšinové vlády. Už během tohoto půlročního období bez důvěry přišla na vrcholné pozice řada politicky vyhovujících lidí bez patřičné odbornosti. Zároveň vláda mnoho nezávislých profesionálů odvolala. Dnes přijatý zákon obsahuje i návrh, který umožňuje odvolávání státních tajemníků na základě rozhodnutí ministra nebo vlády, čímž žene státní správu do područí vlády a jednotlivých ministrů. Je třeba podotknout, že odpovědnost za přijetí zákona leží též na bedrech vládní sociální demokracie. Dnes svým hlasováním nastolila a zakonzervovala stav, který vládě Andreje Babiše umožní státní aparát využívat v prospěch svůj a politicky loajálních osob. Superkoalice ANO, SPD, KSČM a ČSSD tak odevzdala státní správu do rukou premiéra Babiše doslova na hraní.“

Zákon nyní putuje k rukám prezidenta republiky. Ten v roce 2014 ostrými výroky v rádiu kritizoval služební zákon sociálně demokratické vlády, který zavedl pozice politických náměstků. Sněmovna tehdy přehlasovala veto prezidenta, který se poté obrátil na Ústavní soud. Ten mu dal částečně za pravdu.
