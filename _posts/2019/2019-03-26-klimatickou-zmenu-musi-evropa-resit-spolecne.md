---
date:         2019-03-26
category:     blog
tags:         sněmovna celostátní evropská-unie životní-prostředí
layout:       post
title:        "Pirátka Balcarová: Klimatickou změnu musí Evropa řešit společně"
image:        /assets/img/articles/2019/balcarova-petricciani.jpeg
author:       Mediální odbor
---




Praha, 26. března 2019 – Generální ředitel pro oblast klimatu Evropské komise Raffaele Mauro Petriccione dnes na pozvání předsedkyně Výboru pro životní prostředí Dany Balcarové diskutoval s poslanci a senátory o evropské vizi Čistá planeta pro všechny. „Vize má odstartovat kvalifikovanou diskuzi v celé EU o nezbytných opatřeních v souvislosti s klimatickou změnou a umožnit, aby EU přijala do začátku roku 2020 nové cíle dle Pařížské dohody. Vize Čistá planeta představuje prosperující, konkurenceschopnou a klimaticky neutrální evropskou ekonomiku, které chce EU dosáhnout do roku 2050,“ uvedla Balcarová.

> „Dnes jsme s panem Petriccionim, poslanci i senátory debatovali o strategické vizi Čistá planeta pro všechny a o postoji Vlády ČR ke klimatickým změnám. Pana Petriccioniho jsem pozvala poté, co vědecký klimatický panel IPPC zveřejnil zprávu o tom, že klimatická změna postupuje mnohem rychleji a následky mohou být dramatické,“ uvedla v úvodu tiskové konference Pirátka Balcarová.


Raffaele Mauro Petricciani následně zdůraznil, že klimatické změny budou mít dopad na celou společnost. Evropa potřebuje reagovat, i když sama celý proces nezvrátí – ukáže ale cestu ostatním. Evropská komise proto představila analýzu toho, co EU může proti změnám podniknout. Studenti, kteří před nedávnem protestovali za opatření proti změnám klimatu, budou v roce 2050 padesátníci a kvalitu jejich života ovlivní právě to, jak se ke změně postaví současná vláda a politici.

> „K výzvám klimatické změny se musí Evropa postavit společně. Bohužel, česká vláda se v oblasti klimatu chová nezodpovědně a riskuje naši budoucnost. Obávám se, aby nás její kroky neuvrhnuly do izolace a ustrnutí v současné pozici energetického skanzenu,“ zdůraznila Balcarová a dodala: „Na zítřejší schůzi Piráti navrhli pevné zařazení bodu, během kterého budeme žádat vládu o stanovisko k opatřením proti klimatické změně. Chceme, aby vláda jasně deklarovala svůj postoj a do měsíce Sněmovně předložila informace o konkrétních krocích reagujících na klimatickou změnu.“
