---
date:         2019-09-10
category:     blog
tags:         celostátní legislativa sněmovna
layout:       post
title:        "Piráti předloží EET k posouzení Ústavnímu soudu a prosadili projednání zákona, který umožní občanům elektronickou komunikaci s úřady"
image:        /assets/img/articles/2019/brifink34schuze.jpg
author:       Mediální odbor
---


Praha, 10. září 2019 – Piráti prosadili pevné zařazení projednání zákona o digitální službě, který zásadním způsobem urychlí proces digitalizace státní správy. Kromě toho na brífinku před 34. schůzí Poslanecké sněmovny PČR uvedli, že se obrátí na Ústavní soud se kvůli zavedení 3. a 4. vlny EET. Na první schůzi Sněmovny po prázdninách chtějí také projednat pirátskou novelu o státním zastupitelství a vládní návrh lesního zákona, ke kterému bylo podáno kolem 60 pozměňovacích návrhů. 

> „Druhé čtení zákona o právu na digitální služby se nám podařilo zařadit jako pevný bod ve variabilním týdnů na středu 25. září. Jedná se o zásadní legislativu ve věci digitalizace. Do pěti let od schválení bude mít občan možnost komunikovat s úřady plně digitálně. Výbor pro veřejnou správu a regionální výbor, kterému předsedám, jednohlasně schválil tento návrh, na kterém pracovali v posledních měsících poslanci, zástupci odborné veřejnosti i Ministerstva vnitra. Pod návrh se podepsalo 137 poslanců ze všech poslaneckých klubů, takže věříme, že se podaří zákon schválit ještě do konce tohoto roku,“ zahájil tiskový brífink předseda Pirátů Ivan Bartoš.

 

> Poslanec Mikuláš Ferjenčík následně informoval o tom, že se Piráti opět chystají obrátit na Ústavní soud ČR v souvislosti se zaváděním 3. a 4. vlny EET: „Vláda se pokusí přehlasovat veto Senátu, který zamítl další rozšíření EET pro živnostníky a svobodná povolání. S tím zásadně nesouhlasíme, protože údajné výnosy si vláda vymýšlí. Ve 3. a 4. vlně nebude možné náklady plně kontrolovat a na této zbytečné byrokracii vydělají jen provozovatelé účetních systémů. Protože vláda 101 podpisů zřejmě najde, chystáme návrh, v němž napadneme nejproblematičtější paragrafy zákona.“

 

> Předseda poslaneckého klubu Jakub Michálek se poté vyjádřil k zamýšlené novele zákona o státním zastupitelství: „Měli jsme jednání s ministryní spravedlnosti Marií Benešovou k zákonu o státním zastupitelství. Paní ministryně bohužel nesplnila slib, že zákon bude na vládě projednán v červnu tohoto roku. Dosud nepřišel do Poslanecké sněmovny, a naopak zde máme návrh Pirátů, který má podporu Rekonstrukce státu, ale nebyl zařazen tak, aby se dal stihnout. Návrh paní Benešové je radikální útok na státní zástupce a jejich šéfy. Pokud po příštích volbách bude mít Babiš stejnou politickou převahu, přeobsadí si celé státní zastupitelství v ČR a dramaticky zhorší problém politického ovlivňování justice. Považujeme to za útok na státní zastupitelství a budeme trvat na projednání našeho návrhu, který obsahuje rozumná přechodová období.“

 

> Poslanci se na právě zahájené schůzi budou zabývat též zákonem o lesích, kterému se za Piráty věnuje Radek Holomčík, místopředseda Zemědělského výboru, a Dana Balcarová, předsedkyně Výboru pro životní prostředí. „Zítra by měla Sněmovna hlasovat ve třetím čtení o novele zákona o lesích. Novela vlády o státních lesích je poměrně bezzubá, ale tisk nyní obsahuje 60 pozměňovacích návrhů. Řadu z nich jsme podali samostatně nebo ve spolupráci s kolegy z dalších klubů. Velká část návrhů má jediný cíl: Uvolnit ruce lesníkům, aby pro ně byla jednodušší možnost obnovy lesů zdevastovaných kůrovcovou kalamitou. Ministerstvo zemědělství v některých případech ustoupilo a uznalo naše návrhy. Záleží nám na tom, v jakém stavu předáme lesy budoucím generacím,“ sdělil Holomčík.

 

> K novele zákona o emisních povolenkách se v závěru vyjádřil poslanec Petr Třešňák: „K novele zákona o podmínkách obchodování s emisními povolenkami máme několik pozměňovacích návrhů. Ty řeší agendu, ke které by měla aktivně přistupovat vláda, protože se jedná nejen o naplňování státní energetické koncepce, ale i o postupné ukončení těžby v uhelných regionech. Z výnosů z emisních povolenek chceme podporovat bezemisní trakční dopravu, která je nyní znevýhodněna a není tak naplňována státní koncepce. Ropná paliva v dopravě stále rostou, zatímco elektrická trakce stagnuje. Chceme, aby byly podporovány uhelné regiony na Karlovarsku, Ústecku a v Moravskoslezském kraji, v nichž je dopad těžby největší.“ 

 

Novela zákona o emisních povolenkách bude předmětem semináře, který pořádá Dana Balcarová a Výbor pro životní prostředí. Seminář s názvem Finance tváří tvář změně klimatu se uskuteční příští úterý od 14:00 v Konírně Poslanecké sněmovny. 
