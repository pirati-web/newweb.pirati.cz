---
date:         2019-06-19
category:     blog
tags:         celostátní sněmovna legislativa životní-prostředí
layout:       post
title:        "Vládní koalice smetla pirátský návrh na konec povinnosti přimíchávat biopaliva"
image:        /assets/img/articles/2019/holomcik-balcarova.jpg
author:       Mediální odbor
---


Praha, 19. června 2019 – Návrh pirátských poslanců Radka Holomčíka a Dany Balcarové na ukončení přimíchávání biosložky do pohonných hmot dnes v těsném hlasování zamítli poslanci vládní koalice s podporou KSČM. Cílem návrhu bylo zastavit znehodnocování zemědělské půdy pěstováním energetických plodin, jako jsou například řepka či kukuřice. Zhruba polovinu produkce řepky v České republice přitom zajišťuje společnost v holdingu Agrofertu.
 
> „Problémem je nesmyslné lpění na biopalivech první generace a nedostatečná podpora alternativ. Povinné přimíchávání biopaliv přináší celou řadu problémů ve vztahu ke krajině, ochraně půdy i rozvoji venkova. Vhodnou alternativou řešení problému s biopalivy je podpora rozvoje technologií pro výrobu pokročilých biopaliv z odpadů a druhotných surovin. Vedle toho spatřujeme řešení v komplexním pojetí hromadné i automobilové dopravy, tedy podpoře elektromobility a vodíkových dopravních prostředků. Snižování emise skleníkových plynů lze dosáhnout také tzv. uhlíkovým farmařením, které stojí na zadržování CO2 v půdě,“ zmínil další možná opatření Radek Holomčík.
 
> „Rozvoj smysluplných technologií obnovitelných zdrojů energie znamená velký potenciál i pro českou akademickou a komerční sféru. Investováním do těchto technologií se nejenom zlepší životní prostředí, ale podpoří i konkurenceschopnost hospodářství. Zájmy současné vlády, jejíž předseda se v minulosti médiím chlubil tím, že podporu biopaliv prolobboval, se však neshodují se zájmy České republiky, jak dnes ukázali vládní poslanci,“ uzavřel téma Radek Holomčík.

> „Pěstování plodin na biopaliva první generace degraduje půdu a nadužívání chemie znečišťuje podzemní vody a negativně ovlivňuje biodiverzitu. Úbytek ptactva a hmyzu za posledních 20 let je alarmující. Piráti podporují závazky ČR v oblasti snižování emisí skleníkových plynů, chceme jít cestou rozvoje obnovitelných zdrojů energie a úspor energie. Včera bylo zveřejněno hodnocení Evropské komise k národním energetickým a klimatickým plánům, právě za  zvyšování podílu biopaliv první generace je v tomto hodnocení ČR kritizována,” okomentovala Dana Balcarová, pirátská předsedkyně výboru pro životní prostředí.

Návrh, který Piráti představili už v lednu, podpořilo svým podpisem celkem 42 poslanců z poslaneckých klubů Pirátů, ODS, SPD, STAN a TOP 09.
