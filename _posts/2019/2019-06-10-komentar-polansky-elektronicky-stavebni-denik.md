---
date:         2019-06-10
category:     blog
tags:         celostátní vláda legislativa doprava
layout:       post
title:        "Komentář Ondřeje Polanského: Stamiliardy konečně pod kontrolou, elektronickému stavebnímu deníku dala vláda naději"
image:        /assets/img/articles/2019/ondrej-polansky.jpg
author:       Mediální odbor
---
 

Praha, 10. června 2019 – Vláda dnes dala neutrální stanovisko návrhu na změnu zákona o územním plánování a stavebním řádu. Účelem návrhu, který jsem inicioval, a pod který se podepsalo celkem 46 poslanců z různých poslaneckých klubů, je zavedení elektronického stavebního deníku a posílení možností kontroly a dohledu nad stavebními pracemi. Každý měsíc zadá veřejný sektor kolem pěti set stavebních zakázek v hodnotě 20 miliard korun. A jediným kontrolním mechanismem je stavební deník zhotovitele. Dnešní rozhodnutí vlády dává naději, že vládní poslanci ve Sněmovně schválí návrh, díky kterému bude možné odhalit špatné technologické postupy a další chyby zhotovitelů staveb.

Stavební dozor a kontroloři kvality stavby se dnes musí spoléhat na stavební deník ve fyzické podobě, který je až do ukončení stavby v rukou zhotovitele. Pokud se stavební deník ztratí nebo je zničen, jako v případě propadlé dálnice D47 v Ostravě, nedisponuje stát žádným důkazním materiálem. Dnes projednaný návrh dá možnost nepřetržitého vzdáleného přístupu ke stavebnímu deníku nebo přikládání fotodokumentace k zápisům. Krom toho elektronický stavební deník umožňuje přístup k dalším informacím: Instalace meteorologické stanice a doprovodné informace o počasí na stavbě znamenají lepší přehled o vhodnosti použití technologických postupů. Informace v reálném čase, lepší podmínky pro případné reklamace a výrazné rozšíření stavební dokumentace jsou hlavní faktory, které přispívají ke zkvalitnění a zefektivnění procesu výstavby a transparentnímu prostředí.

Vzhledem k částkám, které stát do výstavby infrastruktury vkládá, je urychlené přijetí zákona v zájmu vlády, které bojuje s plněním rozpočtu, i občanů, jejichž daně jsou zdrojem financování veřejných staveb. V případě, že by návrh podrobila Sněmovna obstrukcím, může „hra“ o pozitivní PR znamenat stamiliardové škody.
