---
date:         2019-05-09
category:     blog
tags:         celostátní 
layout:       post
title:        "Piráti by opět zvítězili ve volbách studentů nanečisto, do europarlamentu by je volila čtvrtina mladých"
image:        /assets/img/articles/2019/mikulas-ferjencik.jpg
author:       Mediální odbor
---


Praha, 9. května 2019 – Studenti středních škol si mohli v předchozích dnech opět nanečisto zkusit volby. Po debatě studentů s kandidáty do Evropského parlamentu v pondělí 6. května proběhlo v následujících dnech hlasování. Stejně jako v minulých letech opět zvítězili Piráti, tentokrát se ziskem 24,48 procent. A zaznamenali nejen celkový úspěch, zvítězili i ve všech typech škol: na gymnáziích, středních odborných školách i na středních odborných učilištích.

> „Podpora studentů je pro nás nesmírně důležitá. Právě jich se budou dopady současné politiky týkat nejvíc. Víme, že právě mladým lidem přináší otevřená a propojená Evropa spoustu příležitostí. Právě kvůli jejich budoucnosti musíme svobodnou a bohatou Evropu ubránit před autoritáři a lobbistickými zájmy korporací,“ uvedl poslanec Pirátů Mikuláš Ferjenčík.

Piráti zvítězili ve studentských volbách pro volby do Evropského parlamentu již v roce 2014, kdy získali 19,19 procent hlasů. Podporu studentů měli i v následujících letech, kdy pravidelně vítězili ve volbách nanečisto do krajských zastupitelstev, pražského zastupitelstva i do Poslanecké sněmovny Parlamentu ČR. Do projektu Člověka v tísni se v letošním roce zapojilo 246 škol, ve kterých hlasovalo téměř 19 tisíc studentů.
