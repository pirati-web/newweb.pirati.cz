---
date:         2019-12-03
category:     blog
tags:         vláda sněmovna celostátní kontrola-moci-a-mocných
layout:       post
title:        "Protože úřady v minulosti dál vyplácely veřejné prostředky Agrofertu, podali jsme trestní oznámení v kauze střetu zájmů premiéra"
image:        /assets/img/articles/2019/wagenknecht99.jpg
author:       Mediální odbor
---


Praha, 3. prosince 2019 - Již na začátku listopadu podali pirátští analytici Janusz Konieczny a Petr Fojtík společně se senátorem Lukášem Wagenknechtem trestní oznámení v souvislosti se střetem zájmů členů vlády České republiky. Piráti v minulosti několikrát vyzvali svými dopisy české úřady k dodržování českých a evropských předpisů. Vzhledem k tomu, že tyto úřady svévolně pokračovaly v porušování závazných zákonů, nezbylo Pirátům s ohledem na ochranu veřejných prostředků nic jiného, než se obrátit na vrchní státní zastupitelství s trestním oznámením. Piráti dosud nashromáždili celou řadu zcela zásadních materiálů, analýz a svědectví, která jasně ukazují, že předseda vlády Andrej Babiš ovládá koncern Agrofert a je tudíž ve střetu zájmů. Proto podle Pirátů existuje důvodné podezření, že dochází mimo jiné k aktivnímu ovlivňování dotační politiky, čímž mohlo dojít například k porušení povinnosti při správě cizího majetku, zneužití pravomoci úřední osoby nebo spáchání dotačního podvodu. Případem se již zabývá protimafiánská centrála NCOZ.  

Piráti již od léta 2018 komunikují s českými úřady a upozorňují je, že dochází k svévolnému porušování českých a evropských předpisů, což má závažný dopad na veřejné rozpočty a důvěru veřejnosti ve spravedlnost. 
> „Trestní oznámení jsme zkrátka museli podat s ohledem na to, že naše výzvy k dodržování zákona byly systematicky ignorovány. Vědomým porušováním předpisů ke střetu zájmů roste riziko trestního postihu nejen úředníků státní správy a samosprávy či zaměstnanců koncernu Agrofert, ale rovněž ministrů či dokonce premiéra,” komentuje důvody podání trestního oznámení analytik Pirátů Janusz Konieczny. 

Trestní oznámení obsahuje 58 příloh, přičemž jejich obsah byl konzultován s právníky a dalšími experty na problematiku střetu zájmů. 
> „Dopracovali jsme se rovněž k dokumentům, které společnosti z koncernu Agrofert dokládaly při získávání dotací a veřejných zakázek a přitom obsahovaly prokazatelně nepravdivé informace. V této věci mohlo být spácháno až sedm trestných činů - porušování povinnosti při správě cizího majetku, dotační podvod, poškození finančních zájmů Evropské unie, porušení předpisů o pravidlech hospodářské soutěže, zneužití pravomoci úřední osoby, trestní odpovědnost právnických osob a organizovaná zločinecká skupina,” konstatuje Petr Fojtík z analytického týmu Pirátů. 

> „Jde zjevně o systémovou korupci, která se projevuje převzetím státu pro osobní výhody pana premiéra Babiše, který by měl sledovat zájem České republiky a nikoliv koncernu Agrofert. Jestliže v současné situaci opět nějaká osoba přidělí zakázku či dotaci společnostem z koncernu Agrofert, tak musí počítat s vysokým rizikem trestního postihu,” uzavírá senátor zvolený za Piráty Lukáš Wagenknecht. 
