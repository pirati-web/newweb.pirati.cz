---
date:         2019-03-04
category:     blog
tags:         sněmovna celostátní vláda
layout:       post
title:        "Vláda pomůže se zavedením klouzavého mandátu, který zajistí, že ministři nebudou zároveň zastávat post poslance"
image:        /assets/img/articles/2019/jakub-michalek.jpg
author:       Mediální odbor
---
 

Praha, 4. března 2019 – Vláda dnes projednala návrh zavádějící takzvaný klouzavý mandát, jehož spoluautorem je předseda pirátského klubu Jakub Michálek. Vláda k návrhu zaujala neutrální stanovisko. Ministr spravedlnosti Jan Kněžínek uvedl, že vláda zavedení klouzavého mandátu přes drobné obsahové výhrady podporuje a v Poslanecké sněmovně bude postupovat tak, aby návrh získal potřebnou ústavní většinu.

Michálek představil návrh na zavedení klouzavého mandátu v únoru. Poslancům, kteří se stanou členy vlády, mandát po dobu výkonu premiérské či ministerské funkce zanikne. Jejich místo zaujme náhradník. Tento princip úspěšně funguje v Belgii, Nizozemsku, Rakousku, Estonsku, Švédsku či na Slovensku.

> „Za současného stavu poslanec, který se stane členem vlády, dále vykonává obě tyto funkce. Typickým důsledkem je nízká účast členů vlády, kteří jsou zároveň poslanci, při hlasováních. Zavedení klouzavého mandátu posílí princip dělby moci a náležité kontroly vlády Poslaneckou sněmovnou. Dále se výrazně zvýší množství času členů vlády pro výkon jejich funkce na plný úvazek. Nebudou tak muset být přítomni ve všechny jednací dny Sněmovny, ale pouze třikrát během šestitýdenního sněmovního cyklu, kdy probíhají interpelace, a pak u svých tisků,” uvedl Jakub Michálek a dodal: „Současně Piráti chtějí zvýšit účast členů vlády na interpelacích, která je především za současné vlády nízká. Důkazem toho je sám premiér Andrej Babiš, který dorazil čelit otázkám poslanců v písemných interpelacích po dlouhých deseti měsících.”

Michálek pro svůj návrh získal širokou podporu poslanců napříč Sněmovnou. Návrh podporují strany, které dohromady disponují potřebnou ústavní většinou. Podepsalo jej 46 poslanců včetně Ivana Bartoše, Jaroslava Faltýnka, Heleny Válkové, Tomia Okamury nebo Jana Farského.


**Přítomnost členů vlády, kteří jsou zároveň poslanci, ve Sněmovně v období 27. června 2018 až 31. ledna 2019:**

* Andrej Babiš – 32,6 %

* Antonín Staněk – 50,1 %

* Jan Hamáček – 58,2 %

* Dan Ťok – 71,5 %

* Adam Vojtěch – 76,7 %

* Richard Brabec – 81,8 %

* Klára Dostálová – 89,9 %

* Průměrný poslanec – 82, 3 %
