---
date:         2019-02-12
category:     blog
tags:         celostátní sněmovna
layout:       post
title:        "Piráti představili nominanta do rady VZP a hlásí konec neomluvených absencí poslanců po 20 letech"
author:       "Mediální odbor"
image:        /assets/img/articles/2019/26schuze-variabilni.jpg
---


Praha, 12. února 2019 – Řádné omluvy absencí poslanců, novela EET, změny ve správní radě VZP a rozšíření pravomocí NKÚ, to byla témata Pirátů v rámci pravidelné úterní tiskové konference před jednáním Sněmovny.

> Předseda pirátského klubu Jakub Michálek v úvodu brífinku připomněl, že úprava, která řeší postihy neomluvených absencí poslanců, existuje již 20 let, dosud však neexistovala vůle tento předpis naplňovat: „Ke změně by mělo dojít dnes. Po dohodě s hnutím ANO a panem předsedou Faltýnkem se nám podařilo zařadit bod týkající se usnesení, které pověří posuzováním absencí konkrétní orgán, dle dohody Organizační výbor. Při posuzování absencí bude výbor vycházet ze znění zákona a připravované metodiky.“

> Poslanec Mikuláš Ferjenčík následně informoval o plánovaném projednání novely EET: „Výnosy EET nejsou podložené daty a EET pro živnostníky nedává smysl. I poslanci ANO přiznávají, že daňová správa asi nebude dělat fiktivní malování pokoje, aby ověřila vydávání účtenky. Navrhnul jsem zamítnutí návrhu rozšíření EET, aby stát živnostníky dál nešikanoval.“

> Na programu jednání je rovněž pirátská novela návrhu na rozšíření NKÚ, kterou uvedl poslanec Lukáš Černohorský: „Protože vláda svůj návrh změny ústavy stáhla, bude to pirátský návrh změny ústavy, který bude nosičem patřičné změny. NKÚ bude mít možnost kontrolovat hospodaření na úrovni samospráv a tento krok by měl vést k ozdravení veřejných financí.“

> Další pevně zařazené body představil poslanec Tomáš Martínek: „Na schůzi budou načteny pirátské návrhy na zavedení snížené sazby daně z nabytí nemovitých věcí pro fyzické osoby, které nevlastní jinou nemovitost určenou k bydlení, a prodloužení lhůty pro splatnost této daně placené kupujícími o tři měsíce.“ Poté informoval o volbě náhradníka Pirátů do Správní rady VZP, která je rovněž pevně zařazena. Nominandem Pirátů je Pavel Východský, který vyhrál dodatečné otevřené výběrové řízení.

> „Ke své nominaci bych chtěl uvést, že moje pracovní zkušenosti jsou z oblasti pojišťovnictví, zdravotního pojištění a řízení IT. V této pozici bych se chtěl zabývat transparentním zadáváním IT zakázek ve VZP, včetně rozvoje informačního systému VZP i v návaznosti na nový zákon o elektronickém zdravotnictví,“ uvedl kandidát Pirátů do Správní rady VZP Pavel Východský.

> Tiskovou konferenci uzavřel pražský primátor Zdeněk Hřib: „Tímto krokem plníme slib, že v případě zisku pozice ve vedení města se vzdám pozice ve Správní radě VZP. Jakmile na plénu Sněmovny úspěšně proběhne převolba, pošlu neprodleně rezignační dopis na VZP. Věřím, že si s ním poradí i přesto, že jsem zřejmě prvním, kdo z rady VZP rezignoval od roku 1993, kdy byla pojišťovna zřízena. Přitom ve Správní radě VZP je celá řada kandidátů, kteří by měli kvůli střetu zájmů rezignovat.“
