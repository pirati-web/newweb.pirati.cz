---
date:         2019-01-22
category:     blog
tags:         celostátní zemědělství
layout:       post
title:        "Piráti vybrali svého nominanta do Dozorčí rady Vinařského fondu"
image:        /assets/img/articles/2019/VF-logo.jpg 
author:       Mediální odbor
---


Praha, 22. ledna 2019 – Poslanecký klub Pirátů uspořádal výběrové řízení na pozici nominanta České pirátské strany do Dozorčí rady Vinařského fondu. Výběrová komise složená ze stranických i nezávislých odborníků vybrala Ing. Kamila Prokeše, Ph.D. Zda bude nominant do dozorčí rady zvolen, rozhodne Poslanecká sněmovna.

> „Podařilo se nám vybrat odborníka s bohatou praxí. Poslanců jiných sněmovních stran již zasedá v Dozorčí radě Vinařského fondu dostatek. Chtěl bych věřit, že Poslanecká sněmovna bude respektovat poměrné zastoupení a zvolí nominanta Pirátů. V otevřených výběrových řízeních budeme pokračovat i nadále,“ uvádí poslanec Tomáš Martínek.

Prokeš vystudoval obor Vinohradnictví a vinařství na Zahradnické fakultě Mendelovy univerzity v Brně. Na Ústavu vinohradnictví a vinařství nyní působí jako odborný asistent. Prokeš je držitelem mnoha certifikátů, mezi jinými certifikátu degustátora dle norem DIN, ÖNORM a ISO, která platí v celé EU. Prokeš je také interním auditorem jakosti a autor mnoha vědeckých publikací. Pirátský nominant je rovněž garantem kurzů sommeliérství, vinařského a enologického praktika na Mendelově univerzitě.

* [Životopis](https://www.pirati.cz/assets/pdf/Prokes-CV.pdf) a [motivační dopis](https://www.pirati.cz/assets/pdf/Prokes-motivak.pdf) Kamila Prokeše.
