---
date:         2019-06-12
category:     blog
tags:         celostátní sněmovna legislativa digitalizace
layout:       post
title:        "Garanční výbor podpořil novelu petičního zákona – elektronické petice mají mít stejnou váhu jako papírové"
image:        /assets/img/articles/2019/elfmark.jpg
author:       Mediální odbor
---


Praha, 12. června 2019 – Petiční výbor včera projednal novelu petičního zákona, na jejíž přípravě se podíleli Piráti. Nově mají mít elektronické petice stejnou váhu jako tradiční papírové, využívat přitom budou elektronickou identifikaci. Novelu již schválila v minulém týdnu vláda. Pokud Sněmovna novelu přijme, mohli by petenti tzv. e-petici využívat již od roku 2021.

> „V rámci plnění pirátského programu v oblasti digitalizace je nezbytné doplnit zákon o právu petičním o pravidla umožňující efektivní realizaci petičního práva v době informační společnosti. Nemyslím si, že pro to, aby se člověk mohl podepsat pod petici, musí po městě hledat petiční stánek,“ sdělil spolupředkladatel novely František Elfmark.

K sestavení petice, sběru podpisů občanů a doručení petice státnímu orgánu se navrhuje využití elektronické aplikace, která bude součástí portálu veřejné správy. Organizátor petice v rámci této aplikace vytvoří sekci pro konkrétní petici a zadá potřebné zákonné údaje. Petenti se do portálu přihlásí pomocí prostředku se zaručenou identitou, tedy přístupem do portálu veřejné správy s využitím prostředků pro elektronickou identifikaci – občanským průkazem se strojově čitelnými údaji a s kontaktním elektronickým čipem.
