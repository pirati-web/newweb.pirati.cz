---
date:         2019-06-07
category:     blog
tags:         celostátní sněmovna práce-a-sociální-věci
layout:       post
title:        "Pracovníci v sociálních službách si zaslouží poděkování, nikoliv stres"
image:        /assets/img/articles/2019/olga-richterova-psp.jpg
author:       Mediální odbor
---
 

Praha, 7. června 2019 – Poslankyně Pirátů a místopředsedkyně sněmovního Výboru pro sociální politiku Olga Richterová dnes varovala před opakováním kritické situace ve financování sociálních služeb v dalších letech a apelovala na systémové vyřešení problému. Reagovala tak na dnešní oznámení ministryně financí Aleny Schillerové a ministryně práce a sociálních věcí Jany Maláčové, které v odpoledních hodinách uvedly, že se dohodly na financování sociálních služeb, na které v rozpočtu chyběly dvě miliardy korun.

> „K dofinancování sociálních služeb došlo po mnoha měsících upozorňování a velmi tvrdém vyjednávání. Můžeme být rádi, že ti, kteří tyto služby vykonávají, to nevzdali a dál dělají práci, která je potřeba. Dnes představené řešení samozřejmě kvituji, ale otázkou zůstává, zda se podaří veškeré zdroje dostat k poskytovatelům. Zůstává ale nepochopitelné, proč došlo ke schválení letošního rozpočtu, v němž evidentně nebyly alokované zdroje na sociální služby v obcích. A řešení bylo představené až dnes, v červnu. Bojím se proto, co bude příští rok. Pokud bude rozpočet pro sociální služby stanoven stabilně, s pevným podílem kofinancování, jak navrhují Piráti, pak existuje naděje, že se tato věc nebude opakovat. Budeme hlídat, aby se dostalo lidem, kteří sociální služby zajišťují, namísto stresu poděkování,“ komentovala aktuální téma Richterová.
