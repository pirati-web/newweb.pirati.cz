---
date:         2019-03-26
category:     blog
tags:         sněmovna celostátní evropská-unie
layout:       post
title:        "Piráti: Dnešní rozhodnutí europoslanců omezí svobodu internetu "
image:        /assets/img/articles/2019/europarlament.jpg
author:       Mediální odbor
---

Praha, 26. března 2019 – Evropský parlament dnes schválil Směrnici o autorském právu na jednotném digitálním trhu. Směrnici podpořilo 348 europoslanců, proti bylo 274. O pozměňovacích návrzích se nehlasovalo, protože Evropský parlament o pouhých pět hlasů zamítl možnost do směrnice dále zasáhnout.

> „Jedná se o zásadní prohru pro Evropu. Ve snaze podpořit vydavatele a omezit moc technologických gigantů odhlasovali europoslanci nutnost zavedení nahrávacích filtrů. Ty budou nejen chybové, ale i jejich zavedení bude v praxi nejméně problematické pro největší hráče na trhu. Dlouhodobě tak europoslanci nahráli právě korporacím typu Google a dalším,“ řekl lídr kandidátky Pirátů do eurovoleb Marcel Kolaja. 

Piráti proti problematickým článkům směrnice vystupují dlouhodobě. Kromě demonstrací, odborných seminářů a informačního webu zachraninternet.cz se skrze spolupráci s německou pirátskou europoslankyní Julií Reda snažili co nejvíce ovlivnit text směrnice. Díky tomu se povedlo zmírnit některé excesy a například v článku 11 ochránit hyperlink jako jeden ze základních stavebních kamenů webu. 

> „Je to rozhodně prohra, ale nevzdáváme se. Doufáme také, že po květnových eurovolbách budeme mít v europarlamentu silné slovo a revize této směrnice bude jedním z našich nejdůležitějších požadavků při vyjednávání o frakci,“ řekl pirátský poslanec a místopředseda Výboru pro evropské záležitosti Mikuláš Peksa.

Piráti připravují také přehled toho, kdo jak hlasoval – občané mají nárok se dozvědět, který europoslanec jak hlasoval a kdo z českých europoslanců podpořil poškození internetu.

> „Stejně tak se nyní začínáme věnovat zprávám, které se objevily jen pár hodin před hlasováním, o údajných výhružkách vydavatelů vůči některým europoslancům. Pokud by se něco takového potvrdilo, měl by to Evropský parlament reflektovat jako zásadní problém,“ vyjádřila se dvojka kandidátky Markéta Gregorová.

> „V českém parlamentu máme na další dva roky jasný úkol – připravit co nejlepší transpozici pro české prostředí a alespoň pro české uživatele internetu omezit negativní dopady směrnice,“ shrnul další postup předseda Pirátů Ivan Bartoš.
