---
date:         2019-03-27
category:     blog
tags:         sněmovna celostátní školství
layout:       post
title:        "Vládní poslanci zpochybnili včerejší hlasování a odmítli potvrdit slib navýšení platů učitelům"
image:        /assets/img/articles/2019/barton1.jpg
author:       Mediální odbor
---


Praha, 27. března 2019 – Sněmovní koalice dnes odvolala po procedurálních obstrukcích návrh včerejšího usnesení Lukáše Bartoně. Usnesení vyzývalo vládu, aby dodržela slib na zvýšení platů učitelů na 130 % průměrné mzdy ještě v roce 2020. Včerejší hlasování dnes ráno zpochybnil poslanec ČSSD Jaromír Foldyna, kterému vládní koalice ANO, ČSSD a KSČM vyhověla a umožnila opakované hlasování o tomtéž návrhu. A to i přesto, že poslanec Foldyna nepodal námitku bezprostředně, jak vyžaduje jednací řád. 

> „Hlasováním stejného návrhu v jiném složení vládní většina ve Sněmovně flagrantně porušila sněmovní proceduru. Usnesení, které je v souladu s programovým prohlášením vlády, včera Sněmovna přijala o jediný hlas. Protože vláda není schopná svému slibu dostát, ozval se dnes poslanec Foldyna, který si svůj postoj přes noc rozmyslel, ačkoliv ještě včera byl o svém postoji pevně přesvědčen. Koalice ANO, komunistů a sociálních demokratů jeho námitce vyhověla a následně i odmítla přijmout usnesení o navyšování platů učitelů již v roce 2020, které je v souladu s programovým prohlášením vlády a dříve přijatým a stále platným usnesením Sněmovny,“ shrnul situaci autor usnesení Lukáš Bartoň.

> „Stávající odměny ve školství nejsou odpovídající. Vláda v programovém prohlášení formulovala závazek navýšit platy na 150 % výše mezd ve školství v roce 2017, což vesele opakovala v záři reflektorů, v debatách na prefabrikovaných tiskovkách a konferencích. Včera Sněmovna schválila usnesení Piráta Lukáše Bartoně, kterým už jednou vládu zaúkolovala k plnění programového prohlášení s upřesněním, aby ke skutečnému navýšení došlo již v roce 2020 a to na 130 % průměrné mzdy, což vláda patrně nehodlá. A co dnes proběhlo? Pan Foldyna prezentuje, že chtěl včera hlasovat jinak, na záznamu je chyba a nestihl to nahlásit, jak vyžaduje jednací řád. V opakovaném hlasování koalice potvrdila jasný vzkaz občanům, pedagogům, voličům: Jako vláda jsme vám v kampani lhali, vy jste nám to spolkli i s navijákem a teď na vás kašlem. Je to ostuda vlády a vládních stran,“ komentoval postoj vládních poslanců předseda Pirátů Ivan Bartoš.
