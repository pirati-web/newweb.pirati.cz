---
date:         2019-05-02
category:     blog
tags:         celostátní senát digitalizace kontrola-moci-a-mocných
layout:       post
title:        "Piráti získali podporu pro zrušení výjimek z registru smluv i v Senátu"
image:        /assets/img/articles/2019/ivan-bartos-terasa.jpg
author:       Mediální odbor
---


Praha, 2. května 2019 – Senát dnes schválil pirátskou novelu zákona o registru smluv. K Senátem schválené verzi novely navíc přibyla výjimka pro jednotkové ceny léčivých přípravků. Tisk proto nyní s pozměňovacím návrhem znovu projedná Sněmovna. Zákon konečně ruší výjimky z registru smluv pro společnosti ovládané státem, jako je ČEZ, ČEPS nebo České dráhy.

> Za skupinu navrhujících pirátských poslanců Jakuba Michálka, Ivana Bartoše, Radka Holomčíka a dalších dnes novelu v Senátu prezentoval jako předkladatel předseda Pirátů Ivan Bartoš: „Zákon o registru smluv byl schválen v roce 2015. V minulém volebním období si lobbisté vymohli výjimky pro společnosti jako ČEZ, ČEPS, České dráhy a další, díky nimž nemusely tyto společnosti své smlouvy do registru smluv zadávat, což výrazně znemožňovalo kontrolu veřejných peněz. Pirátská novela tyto výjimky ruší a zajišťuje tak občanům přístup k informací o tom, jak se nakládá s jejich prostředky.“

Piráti výjimky obsažené v zákoně o registru smluv kritizovali od samého počátku. Již v únoru 2017 upozornili na pozměňovací návrhy schválené tehdejšími poslanci ČSSD, KSČM, KDU-ČSL a ODS. Proti návrhu, který z kontroly vyjmul přibližně 300 miliard korun, se kterými hospodaří státní firmy, se nepostavili ani poslanci hnutí ANO. Zrušení výjimky proto Piráti formulovali i ve svém programu pro volby do Poslanecké sněmovny 2017. 

> „Požadavek na zrušení výjimek z registru smluv byl jednou z našich dvaceti programových priorit. Zákon s výjimkami v minulém volebním období prosadily strany, které stále sedí ve Sněmovně. Z opozice se nám podařilo získat pro návrh podporu i díky veřejnému tlaku na ty, kterým polovičatá podoba původního zákona vyhovovala. Senát náš návrh schválil s pozměňovacím návrhem, který se týká jednotkové ceny léčivých přípravků. Proti této výjimce budeme ve Sněmovně hlasovat, protože zavedení další výjimky odporuje duchu předložené novely. Klíčové části návrhu se však nezměnily, a to je úspěch,“ uzavřel Bartoš.
