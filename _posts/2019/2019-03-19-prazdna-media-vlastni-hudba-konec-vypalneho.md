---
date:         2019-03-19
category:     blog
tags:         sněmovna celostátní kultura autorské-právo
layout:       post
title:        "Piráti chtějí konec výpalného za prázdná média a za hraní vlastní hudby"
image:        /assets/img/articles/2018/kozlova.jpg
author:       Mediální odbor
---


Praha, 19. března 2019 – Předseda klubu Pirátů Jakub Michálek a poslankyně Lenka Kozlová dnes na tiskové konferenci představili zásadní pozměňovací návrhy k vládní novele autorského zákona. Cílem je zbavit se největších absurdit, které zbytečně komplikují život živnostníkům a spotřebitelům. Piráti navrhují zrušení poplatků za prázdná média, který vybírá OSA, nebo povolení kopírování notových záznamů pro vlastní potřebu.

> „Pokud si kupujete flashdisk, zaplatíte až 90 korun za prázdné médium, v případě pevného disku počítače jde dokonce o 150 Kč. Z každého kusu přepisovatelného DVD zaplatíte 5 korun. Kolektivní správci vyberou celkem 75,5 milionu korun z médií, která používáte,“ shrnula aktuální ceník kolektivních správců poslankyně Kozlová.

> Jakub Michálek dodal, že je třeba najít jinou formu kompenzace odměn pro autory: „Proto jsme přišli s návrhem snížení DPH na honoráře za psaní knih a služby spisovatelů, autorů a výkonných umělců. Autoři a vydavatelé tím ušetří každý rok 430 milionů korun na daních. Díky rozložení efektu ušetří zákazníci 280 milionů. Naše změna, tak jak ji navrhujeme, je celkově výhodná pro autory, vydavatele a koncové zákazníky.“

> Kritizovanou věcí je i náhrada bezdůvodného obohacení ve dvojnásobné výši, která jde proti smyslu náhrady škody kompenzace poškozenému. Kozlová upozornila i na další absurditu v současném autorském zákoně, kterou je nemožnost kopírování notových záznamů: „V případě, že si chcete namnožit noty pro svou zájmovou činnost, musíte za to zaplatit, přitom knihy ve veřejných knihovnách kopírovat lze,“ uvedla.

> Jedním z dalších návrhů je zrušení povinnosti autorů hrajících vlastní hudbu hlásit předem seznam skladeb: „OSA inkasuje nejen v případě, že hudebník hraje pouze svá díla, ale i v případě, že má souhlas původního autora. Autor sám totiž musí aktivně požádat o vyřazení ze zastupování,“ doplnil Michálek.

* [Paragrafové znění pozměňovacích návrhů autorského zákona](https://www.pirati.cz/assets/pdf/novela-autz-paragraf.pdf).
