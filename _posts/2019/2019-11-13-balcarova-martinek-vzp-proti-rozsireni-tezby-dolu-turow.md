---
date:         2019-11-13
category:     blog
tags:         celostátní životní-prostředí  
layout:       post
title:        "Výbor pro životní prostředí se postavil proti rozšíření těžby v polském dole Turów. Požaduje, aby Polsko převzalo odpovědnost za škody vzniklé občanům a životnímu prostředí ČR"
image:        /assets/img/articles/2019/seminar-turow.jpg
author:       Mediální odbor
---

Praha, 13. listopadu 2019 – Ministr Richard Brabec dnes na Výboru pro životní prostředí potvrdil, že vláda na jejím včerejším zasedání vzala na vědomí vydání negativního stanoviska České republiky k rozšíření těžby v polském dole Turów. „Na jednání výboru jsme přijali usnesení, které podporuje pondělní rozhodnutí Ministerstva životního prostředí. To změnilo své původně kladné stanovisko na nesouhlasné,“ uvedla poslankyně Pirátů a předsedkyně výboru Dana Balcarová. Ke změně stanoviska přispěly i aktivity Balcarové a poslance Pirátů Tomáše Martínka. Ti toto téma vznesli interpelacemi podanými na ministra Brabce i premiéra Andreje Babiše a zařadili daný bod na jednání výboru.

> „Jako poslanec z Libereckého kraje se problematikou zabývám delší dobu. S kolegyní Balcarovou jsme minulý týden ověřovali situaci za účasti místních občanů přímo v dotčených obcích Uhelná a Václavice. Jsem rád, že snad i mé interpelace na ministra a premiéra a také tlak výboru přispěly ke změně stanoviska na nesouhlasné. To nám jako státu otevírá více možností k vyjednávání s polskou stranou,“ uvádí pirátský poslanec Tomáš Martínek.

> „V tuto chvíli je důležité, aby česká strana neztratila své vyjednávací pozice vůči Polsku a využila všech prostředků, včetně žaloby k Evropské komisi, k tomu, aby přiměla polskou stranu k náhradě již vzniklých škod, ale také k převzetí odpovědnosti za zásobování dotčených obyvatel pitnou vodou tak, jak jí to ukládají předpisy Evropské unie,“ dodává pirátská poslankyně Balcarová. 

Rozšíření těžby polského dolu Turów v bezprostřední blízkosti českých hranic ohrožuje svými dopady životní prostředí a především dostupnost pitné vody pro desítky tisíc obyvatel Libereckého kraje. Obyvatelé Hrádecka se potýkají s nedostatkem podzemní vody již nyní. Důl se nachází v polském výběžku mezi Českou republikou a Německem, většinu negativních dopadů těžby tak pociťují obyvatelé právě těchto zemí.
