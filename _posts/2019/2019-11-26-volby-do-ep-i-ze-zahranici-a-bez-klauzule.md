---
date:         2019-11-26
category:     blog
tags:         celostátní legislativa evropská-unie volby
layout:       post
title:        "Piráti prosazují možnost volit v zahraničí ve volbách do Evropského parlamentu, s povinnou klauzulí nesouhlasí"
image:        /assets/img/articles/2019/vojtech-pikal1.jpg
author:       Mediální odbor
---


Praha, 26. listopadu 2019 – Čeští občané na rozdíl od většiny Evropanů nemohou volit ve volbách do Evropského parlamentu ze zahraničí. Ve sněmovních a prezidentských volbách pak často musí absolvovat cesty dlouhé i tisíce kilometrů, aby mohli volit na nejbližší ambasádě. To se chystá napravit pirátský poslanec Vojtěch Pikal dnes načtenými pozměňovacími návrhy k novele zákona o volbách do Evropského parlamentu.

> „Neexistuje důvod, proč bychom měli diskriminovat české krajany v zahraničí a neumožnit jim možnost volit. Právě volby do Evropského parlamentu jsou atraktivní pro občany, kteří cestují a výhod společného evropského prostoru aktivně využívají. Nemožnost korespondenční volby kritizujeme dlouhodobě a přišli jsme s řešením obou těchto problémů,“ uvedl pirátský místopředseda Sněmovny Pikal.

Česká republika patří mezi jediné čtyři státy Evropské unie, jejichž občané nemohou v zahraničí volit ve volbách do Evropského parlamentu. Legislativní ukotvení této možnosti doporučuje sama Evropská unie aktem, který je implementován vládním návrhem zákona. Vláda však možnost volby na zahraničních zastupitelských úřadech ani korespondenční volbu v předloženém návrhu zákona nezavádí. Potřeba zákonné úpravy plyne i z argumentace soudů, které se setkávají s žalobami občanů ve věci diskriminace na volebních právech z důvodu pobytu mimo území ČR. 

> „Přijde mi absurdní, že je možné v zahraničí volit ve volbách do Poslanecké sněmovny, ve volbách prezidenta republiky, ale do Evropského parlamentu nikoliv,“ dodal pirátský místopředseda Pikal.

Co je však pro Piráty v novelizaci voleb do Evropského parlamentu problematické, je návrh na zavedení povinné uzavírací klauzule až pět procent. Podle Pirátů totiž klauzule deformuje složení Evropského parlamentu a diskriminuje menší strany. Z toho důvodu předložili také doprovodné usnesení o nesouhlasu s aktem a pozměňovací návrh na snížení klauzule na tři procenta v České republice.
