---
date:         2019-08-28
category:     blog
tags:         celostátní vláda
layout:       post
title:        "Piráti se u soudu dožadují zveřejnění investic, které Babiš slíbil starostům a apelují na transparentnější pravidla"
image:        /assets/img/articles/2019/michalek98.jpg
author:       Mediální odbor
---

Praha, 28. srpna 2019 – Premiér Andrej Babiš představil již v listopadu 2018 Národní investiční plán údajně zahrnující přes 17 tisíc projektů za bezmála tři a půl bilionu korun. Svým plánem se předseda vlády pochlubil i u řečnického pultíku během interpelací. Když jej však o něj požádal pirátský poslanec Jakub Michálek, odmítl ho předseda vlády zveřejnit. Občané a starostové tudíž nevědí, jestli se uskuteční projekty, které jim Babiš slíbil na svých cestách po krajích. Protože nepomohlo ani odvolání, podal Michálek správní žalobu, ve které se domáhá, aby soud nařídil obsah Národního investičního plánu poskytnout.

> „Pro odepření informace není zákonný důvod, protože jejímu poskytnutí nebrání ani zákony upravující mlčenlivost ani zákaz zveřejnění ve smyslu jednacího řádu Poslanecké sněmovny, podle kterého byla žádost podána. Ani slova o tom, že Národní investiční plán není hotový, nejsou věrohodná, když jej předseda vlády představil již loni v listopadu a letos v březnu jej přinesl vytištěný na jednání Sněmovny,“ uvedl Michálek.

> „Pokud se pan premiér chlubí takto významným dokumentem o investicích, které budou prováděny z peněz daňových poplatníků, mají lidé právo znát jeho obsah. Nápad udělat investiční plán je dobrý, ale měl by být veřejný a měly by být známé postupy, podle kterých vláda vybírá projekty k realizaci a investuje peníze daňových poplatníků. Dobrým příkladem je třeba slovenský institut veřejné politiky při ministerstvu financí, kde u některých projektů měří hodnotu projektu na peníze, aby daňoví poplatníci dostali za co nejméně peněz co nejvíce muziky. Transparence a zásadní zlepšení postupů při výběru a přípravě veřejných investic je nezbytnou podmínkou, aby Česko dohnalo západní státy,“ vysvětluje Michálek, proč k žádosti o informace i následné žalobě přistoupil.
