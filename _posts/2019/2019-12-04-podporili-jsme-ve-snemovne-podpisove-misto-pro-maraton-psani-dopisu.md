---
date:         2019-12-04
category:     blog
tags:         vláda sněmovna celostátní lidska-prava
layout:       post
title:        "Z iniciativy Pirátů vzniklo ve Sněmovně podpisové místo pro Maraton psaní dopisů"
image:        /assets/img/articles/2019/frantisek.kopriva.jpg
author:       Mediální odbor
---


Praha 4. prosince, 2019 - Pirátský poslanec František Kopřiva uspořádal ve Sněmovně Maraton psaní dopisů. Jde o každoroční akci organizace Amnesty International zaměřenou na pomoc lidem perzekuovaným za své aktivity v rámci boje za dodržování lidských práv. Vznik podpisového místa v Poslanecké sněmovně Kopřiva inicioval, aby umožnil poslancům připojit své podpisy, a ze své pozice tak podpořili mezinárodní tlak. Po celé republice pořádají Piráti v následujících týdnech celkem sedm dopisních maratonů. Dohromady se po České republice vztyčí více než 700 takovýchto podpisových míst. 

> „Maraton, stejně jako další aktivity Amnesty International, jsem podporoval dávno před svým zvolením. Jsem přesvědčen, že je správné postavit se za lidi, kteří jsou pronásledování za obranu práv a hodnot, na kterých stojí i Ústava České republiky. Zřízení podpisového místa v Poslanecké sněmovně vnímám také jako politickou podporu občanské společnosti, která je při obraně základních lidských práv klíčová. Cílem celé akce je vytvořit mezinárodní tlak na příslušné autority, čemuž jistě z pozice poslanců můžeme významně pomoci,” zdůvodňuje svou podporu poslanec František Kopřiva.

Podpisové místo je poslancům v Poslanecké sněmovně (místnost A55) k dispozici dnes od 9:00 do 15:00. Na místě bude možnost podepsat dopisy, přispět na dopisní materiály pro celostátní kampaň a dozvědět se více o jednotlivých případech. Akci zaštítili poslanci z pěti parlamentních stran - František Kopřiva (Piráti), Ondřej Veselý (ČSSD), Jan Čižinský (KDU-ČSL), Markéta Pekarová Adamová (TOP 09) a Vít Rakušan (STAN). 
