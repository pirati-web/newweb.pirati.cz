---
date:         2019-10-16
category:     blog
tags:         celostátní lidská-práva zahraničí sněmovna
layout:       post
title:        "Piráti se na výboru dnes marně ptali premiéra na jeho stanoviska na summit Evropské rady"
image:        /assets/img/articles/2019/frantisek-kopriva-balkon.jpg
author:       Mediální odbor
---
 

Praha, 16. října 2019 – Jedním z hlavních témat nadcházejícího jednání Evropské rady bude bezpečnostní situace v Sýrii. A právě k tomuto stěžejnímu tématu se dnes vyjadřoval premiér Andrej Babiš na Výboru pro evropské záležitosti. Invazi Turecka do Sýrie včera Poslanecká sněmovna jednomyslně odsoudila a zmocnila premiéra, aby na unijní úrovni požadoval „ekonomicko-politická opatření, jejichž cílem by bylo donutit Turecko k zastavení vojenských operací”. „Toto jednomyslně schválené usnesení by měl premiér na summitu unijních lídrů tlumočit, což mu ostatně dnes výbor znovu připomněl. Celkově však Babiš působil, jako by neznal základní souvislosti, neboť k problematice pronesl svůj typický generický projev,” uvedl František Kopřiva, místopředseda Výboru pro evropské záležitost. Piráti dále na výboru zvedli téma problematické kandidátky na předsedkyni Evropské centrální banky či ochrany klimatu. 


> „Úvodní slovo pana premiéra byl tradičně volný tok myšlenek bez hlavy a paty. Babišova otočka, kdy nejprve krátkozrace podpořil plán tureckého prezidenta, aby ho ve světle aktuálních událostí odsoudil, je pouze symptom. Přijde mi, že panu premiérovi chybí znalost základních souvislostí, proto raději mluví o českých neziskovkách, nikoliv o možných řešeních konfliktu na Blízkém východě,” shrnuje dnešní jednání Kopřiva a dodává: „Že bude pan premiér opět tápat při probírání krize v Sýrii, jsem čekal. Bohužel jsem však nedostal odpověď ani na otázku, zda hodlá podpořit Lagardeovou do čela Evropské centrální banky.” 


Nominaci Christine Lagardeové na pozici předsedkyně Evropské centrální banky vnímají Piráti jako problematickou. Někdejší francouzská ministryně financí totiž ve své zemi čelila obvinění z nedbalosti při ochraně veřejných financí v tzv. kauze Tapie. Piráti se tedy ptali premiéra, zda je s touto informací seznámený a jak bude při volbě šéfky ECB hlasovat. Babiš na otázku neodpověděl. 


Premiérovi pak Piráti směřovali výzvu, aby neblokoval jednotný postup EU v rámci ochrany klimatu. Babiš totiž nedávno nepodpořil společnou pozici EU pro klimatický summit COP25, která měla vyzývat k ambicióznějšímu omezení skleníkových plynů. Premiér tyto apely dlouhodobě odbývá s tím, že ČR by neměla jít nad rámec Pařížské dohody. Česko však Pařížskou dohodu neplní a aktuálně patří mezi pět největších emitentů skleníkových plynů na obyvatele v rámci EU a ještě v roce 2013 jsme byli 30. nejhorší zemí na světě. 


Kvůli elementární neznalosti předsedy vlády v oblasti mezinárodní politiky a nejasným odpovědím členům výboru se Piráti František Kopřiva a Lukáš Černohorský zdrželi během hlasování, kterým vzal výbor informace premiéra na vědomí. 
