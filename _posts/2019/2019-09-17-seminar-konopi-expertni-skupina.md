---
date:         2019-09-17
category:     blog
tags:         celostátní konopí zdravotnictví
layout:       post
title:        "Budoucnost konopné legislativy za přispění expertů? Piráti říkají ano"
image:        /assets/img/articles/2019/tomas-vymazal-seminar.jpg
author:       Mediální odbor
---

 

Praha, 17. září 2019 – Piráti otevřeli ve Sněmovně debatu o současném rámci a budoucím vývoji právní úpravy v oblasti konopí. Diskuze se netýkala jen novely umožňující rekreační využití, kterou předložili Piráti už v minulém roce, ale rovněž léčebného využití a případné komerční legislativy. 

 

Piráti pokračují ve snahách o nápravu konopné legislativy. Z toho důvodu pozvali ke kulatému stolu experty z řad lékařů s praktickými zkušenostmi a zástupce pacientů či komerčních subjektů. Při této příležitosti zároveň založili expertní skupinu, která se bude zabývat budoucími výzvami konopné legislativy.

 

> „Naše dosavadní snahy o posun v konopné legislativě se dosud u vlády nesetkaly s pozitivní reakcí. Doufáme, že prostřednictvím rozvoje spolupráce s odborníky budeme schopni přesvědčit premiéra Babiše a ostatní zástupce vlády, kteří tak rádi deklarují, že jejich představa řízení země předpokládá právě aplikaci názorů expertů,“ komentuje pirátský poslanec a expert na problematiku konopí Tomáš Vymazal.

 

> „Chceme, aby se stala transparentní tvorba legislativy a strategických dokumentů s přispěním odborníků a široké veřejnosti běžnou praxí. Tento postup budeme v budoucnu aplikovat například i na oblast prevence a minimalizace rizik,“ dodává garant programového bodu Psychotropní látky Janka Michailidu.

 

Členy expertní skupiny budou mimo jiné i Radovan Hřib z Fakultní z Nemocnice u Sv. Anny, advokát z advokátní kanceláře Havel & partneři František Korbel či například bývalý ředitel Státního ústavu pro kontrolu léčiv Martin Beneš a další.
