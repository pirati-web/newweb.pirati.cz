---
date:         2019-04-26
category:     blog
tags:         celostátní stavební-zákon stavební-řízení sněmovna
layout:       post
title:        "MMR upravilo věcný záměr stavebního zákona po připomínkách Pirátů"
image:        /assets/img/articles/2019/elfmark.jpg
author:       Mediální odbor
---

Praha, 26. dubna 2019 – Pirátský poslanec František Elfmark svolal na čtvrtek 25. dubna již pátou schůzku pracovní skupiny k rekodifikaci stavebního práva, na kterou přizval zástupce Ministerstva pro místní rozvoj a Hospodářské komory. Hlavním bodem schůzky byla debata nad vypořádanými pirátskými připomínkami k věcnému záměru, se kterými ministerstvo ve většině případů plně souhlasí.
 
> „Ze strany Pirátů byly vedle zjednodušení stavebních procesů, elektronizace a zvýšení nezávislosti rozhodování dále připomínkovány záměry změn v oblasti postavení dotčených orgánů nebo problematiky nástrojů územního plánování. Předmětem debaty bylo také zavedení automatického vygenerování rozhodnutí o povolení stavby, vymizení účasti veřejnosti a další,” sdělil Elfmark.
 
Ministerstvo z důvodu odstranění nepřehlednosti a nejednotnosti současné aplikační praxe předpokládá vznik Nejvyššího stavebního úřadu (NSÚ). Tento záměr souvisí s myšlenkou principu jeden úřad – jedno řízení – jedno razítko. Nová úprava má přinést zásadní zlepšení účasti nevládních spolků v povolovacím řízení. Ty se nyní mohou účastnit pouze tzv. řízení EIA (Vyhodnocení vlivů na životní prostředí).
 
MMR doplnilo své vyjádření k věcnému záměru také po námitkách BIS ve věci automaticky generovaného rozhodnutí tak, že bude vydáno v případě, že stavební úřad do 30 dnů od zahájení řízení nevyzve žadatele k doplnění žádosti a nevydá jiné rozhodnutí v zákonné lhůtě 60 dnů. U zvlášť složitých případů (např. řízení s velkým počtem účastníků, řízení o povolení stavby spojené s posuzováním vlivu na životní prostředí) může stavební úřad lhůtu pro vydání rozhodnutí prodloužit o dalších 60 dnů, maximální lhůta tak bude činit 120 dnů.

Podle náměstkyně ministerstva Marcely Pavlové předloží MMR v pátek nebo v pondělí věcný záměr k podpisu ministryni Kláře Dostálové, která jej předloží k projednání vládě.
