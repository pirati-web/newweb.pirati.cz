---
date:         2019-02-05
category:     blog
tags:         celostátní životní-prostředí
layout:       post
title:        "Elfmark: Zachovejme vlka jako symbol ochránce lesa"
image:        /assets/img/articles/2018/frantisek-elfmark.jpg
author:       Mediální odbor
---

Praha, 5. února 2019 – Pirátský poslanec František Elfmark uspořádal dnes pod záštitou Výboru pro životní prostředí kulatý stůl věnovaný výskytu vlků na území České republiky. Debaty se zúčastnili zástupci z Ministerstva životního prostředí, Agentury ochrany přírody a krajiny, hnutí DUHA, Zemědělské univerzity a Svazu chovatelů ovcí a koz. Řečníci diskutovali především o tom, zda vlci patří na české území, zda mají mít volný prostor k životu nebo jestli mají být zavedeny zóny a jejich kvóty. 

> „Vlci jsou bezpochyby přirozenou součástí našeho území. Raději než hledat důvody, proč je z krajiny vyhnat, musíme hledat vhodné a pro všechny strany přijatelné řešení, jak k existenci vlků v ČR přistupovat. Zachovejme vlka jako symbol ochránce lesa a respektujme jeho život, neboť kdo chce s vlky býti, musí s nimi výti,” uvedl František Elfmark.

Z diskuse vyplynulo, že je nezbytné přispět k zajištění ochrany příznivého stavu vlků v souladu s legislativou EU a chystaným Programem péče o vlka Ministerstva pro životní prostředí. Chystaný program má být klíčovým vodítkem při zajištění náhrady škody a má řešit preventivní opatření, ochranu při případném napadení, průchodnost krajiny, monitoring vlků a jejich výzkum.

> „Program péče o vlka musí obsahovat i postup v situaci, kdy se vlk dostane do bezprostřední blízkosti člověka v místě jeho obydlí a může být jeho chováním ohrožen. Na jaře letošního roku začne monitoring vlků. Bylo již avizováno, že bude šetrně odchyceno asi 10 vlků za dohledu odborného týmu v čele s veterinářem,” dodal Elfmark.
