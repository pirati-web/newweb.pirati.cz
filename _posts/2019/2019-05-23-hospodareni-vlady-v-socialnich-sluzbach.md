---
date:         2019-05-23
category:     blog
tags:         sněmovna celostátní legislativa práce-a-sociální-věci
layout:       post
title:        "Richterová: Hospodaření vlády v oblasti sociálních služeb je nepředvídatelné. Pokud nezačne jednat, může to mít fatální následky"
image:        /assets/img/articles/2019/olga-richterova-psp.jpg
author:       Mediální odbor
---


Praha, 23. května 2019 – Piráti se dnes připojili k výzvě opozičních stran na svolání mimořádné schůze Poslanecké sněmovny k problému nedostatku financí na sociální péči v roce 2019. Mimořádnou schůzi požadují s ohledem na to, že vláda nedokázala v rozpočtu najít dvě miliardy korun na sociální služby a sociální práci na obcích, tedy například pro seniory, matky v azylových domech nebo lidi s handicapem, a hrozí tak kolaps. „Jde o problém, který nepočká a musí se řešit bez jakéhokoliv odkladu. Pokud ne, začnou kvalifikovaní pracovníci odcházet jinam a důsledky mohou být pro část poskytovaných služeb zcela fatální a nevratné. Obce, kraje a neziskové organizace nemohou konat zázraky na počkání a bez peněz od státu nemůže pomoc, kterou každodenně statisícům občanům poskytují, udržet svou kvalitu,“ upozorňuje poslankyně a místopředsedkyně Výboru pro sociální politiku Olga Richterová. Problém souvisí i s chybějícími 200 miliony korun na sociální práci na obcích.

> „Chci znát odpověď vlády na zcela zásadní otázku – jak mají obce a kraje cokoliv v oblasti sociálních služeb plánovat, když je financování státu zcela nepředvídatelné. Veškeré plány rozvoje jsou totiž k ničemu, když stát náhle změní své směřování a škrtne finance těm nejpotřebnějším. Vedle nepředvídatelnosti a náhlých změn se potýkáme s tím, že nemáme jako stát definované priority,“ uvádí Richterová a dodává: „Apeluji na vládu, aby začala jednat a uvědomila si závažnost situace. Jen nerada bych se dočkala toho, že nebudeme schopni poskytnout základní pomoc lidem v těžké životní situaci. Že budeme pouze zachraňovat holé životy v nemocnicích, ale neposkytneme mnohem levnější a efektivnější pomoc v prvním okamžiku větších problémů.“

Pirátský radní pro oblast sociálních služeb a zdravotnictví Michal Kočí varoval před situací, kdy by obce musely kvůli nepředvídatelnému snížení dotace na výkon sociální práce propouštět. 

> „V roce 2018 jsme na naší obci mohli z dotace na výkon sociální práce uhradit 6,65 pracovníků. V roce 2019 je to pouze plat pro 2,77 pracovníků. K tomuto škrtu došlo bez předchozího varování. Jenže nyní Městská část Praha 10, která je na počet obyvatel šestou největší obcí ČR, zaměstnává 14 sociálních pracovníků a pro optimální zvládání množství klientů by jich potřebovala 17 (dle metodiky Ministerstva práce ČR dokonce 20). Jak mám zajistit povinnosti, které mi stát ukládá, když mi k tomu nedává prostředky,“ ptá se Michal Kočí.

 

**Doplňující informace:**

* [Střednědobý plán rozvoje sociálních služeb v Hlavním městě Praha](http://socialnipece.praha.eu/jnp/cz/komunitni_planovani/strednedoby_plan_rozvoje_socialnich_sluzeb/index.html)
* [Nález Ústavního soudu k dostupnosti služeb sociální péče](https://www.usoud.cz/fileadmin/user_upload/Tiskova_mluvci/Publikovane_nalezy/2018/I._US_2637_17_an.pdf)
 
