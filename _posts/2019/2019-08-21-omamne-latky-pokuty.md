---
date:         2019-08-21
category:     blog
tags:         celostátní legislativa práce-a-sociální-věci
layout:       post
title:        "Pokuty za držení omamných látek nemohou nahradit prevenci, komentuje policejní akce poslanec Vymazal"
image:        /assets/img/articles/2018/vymazal-tomas.jpg
author:       Mediální odbor
---



Praha, 21. srpna 2019 – Policie ČR a Celní správa nasadila během uplynulých dvou týdnů stovky svých zaměstnanců kvůli kontrolním akcím na hudebních festivalech Hip Hop Kemp a Let It Roll. Novinkou byla tento rok také přítomnost chromatografu a akademiků z Ústavu chemie ochrany životního prostředí VŠCHT Praha, kteří testovali složení zabavených rekreačních psychotropních látek. „Škoda jen, že jsou nové technologie využívány k rozšiřování repertoáru represivních opatření, a ne k ochraně veřejného zdraví, například k testování psychotropních látek v kontextu harm reduction,“ komentoval situaci poslanec Pirátů Tomáš Vymazal, který je expertem strany na drogovou problematiku.

> „Během obou zmíněných festivalů bylo zkontrolováno přes 9 tisíc osob a více než 7 tisíc vozidel. V 316 případech policie zaznamenala držení malého množství omamné a psychotropní látky. Těchto 316 lidí se prohřešilo tedy pouze tím, že si do areálu hudebního festivalu vzali psychotropní látku v malém množství. Represe tedy byla ve větší míře aplikována vůči lidem, kteří měli u sebe psychotropní látku pravděpodobně pouze pro osobní potřebu, ačkoliv je Česká republika známá svou pokrokovou legislativou, která neperzekvuje užívání psychotropních látek. Z hlediska koncepčního řešení drogové problematiky by bylo efektivnější informovat účastníky o zásadách bezpečnějšího užívání všech psychotropních látek i jeho potenciálních rizicích,“ popisuje další možný přístup Jana Michailidu, garant programového bodu Psychotropní látky.

> „Pro policii se jedná o levné body, ale přínos takových akcí je z dlouhodobého pohledu minimální. Příští rok budou návštěvníci jen o něco vynalézavější a černý trh mezitím vesele bují dál,“ říká Vymazal.
