---
date:         2019-06-18
category:     blog
tags:         celostátní sněmovna práce-a-sociální-věci
layout:       post
title:        "Komentář Olgy Richterové: Poskytovatelé sociálních služeb si falešná řešení nezaslouží"
image:        /assets/img/articles/2019/olga-richterova.jpg
author:       Mediální odbor
---

Praha, 18. června 2019 – Vládní poslanci dnes odmítli přijmout usnesení, kterým Sněmovna vyzývá vládu k dofinancování sociálních služeb o celkem 2 miliardy korun. Minulý týden jsme sice od ministryně práce Jany Maláčové i ministryně financí Aleny Schillerové slyšeli údajné řešení krize financování sociálních služeb, záhy se však ukázalo, že šlo jen o divadlo pro média. Z krajů a z terénu jsme totiž obratem dostali informace, že slíbené finance ve skutečnosti nejsou dostupné na potřebné služby.

Pracovníci a poskytovatelé služeb tak mají stále stejné obavy jako před měsícem. I nadále neexistuje jistota, že se chybějící miliarda korun do krajů dostane. Příslušní náměstci a radní z krajů, Asociace poskytovatelů sociálních služeb i další organizace přitom dlouhodobě na tuto situaci upozorňovali. Podle Pirátů však existuje velká pochybnost, zda politická reprezentace krajů dnes skutečně hájí jejich zájmy. 

Vláda dnes není schopná vyřešit ani způsob, jakým se poskytovatelé sociálních služeb vyrovnají s výpadkem prostředků na mzdy. Hovoří se stále jen o platech, tedy o odměnách státních zaměstnanců. Bohužel tak dále není nic uzavřené, ačkoliv nám vláda před týdnem vzkazovala že ano. Pečující si nezaslouží, abyste je obelhávali falešnými řešeními. To opravdu není fér.
