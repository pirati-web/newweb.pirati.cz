---
date:         2019-09-12
category:     blog
tags:         celostátní legislativa právo-a-justice
layout:       post
title:        "Michálek: Nezávislost státních zástupců chceme posílit již za dva týdny"
image:        /assets/img/articles/2019/michalek93.jpg
author:       Mediální odbor
---



Praha, 12. září 2019 – Předseda poslaneckého klubu Pirátů Jakub Michálek včera večer v rámci novely zákona o státním zastupitelství, která řeší evropské žalobce, obratně načetl a do třetího čtení tak poslal společný návrh Pirátů, ODS a KDU-ČSL na posílení nezávislosti a současně ztížení odvolatelnosti státních zástupců. Materiál by se tak mohl finálně projednat již v rámci příštího zasedání Sněmovny za dva týdny, příští týden ho projedná Ústavně právní výbor Sněmovny. 


> „Ministryně Benešová za ANO nedodržela slíbený červnový termín pro záruky nezávislosti státních zástupců. Naopak ministryně zjevně plánuje bleskovou likvidaci šéfů státních zastupitelství Pavla Zemana a Lenky Bradáčové, jejich místa by vláda totiž nově obsadila už za tři roky. To je v příkrém rozporu s předvolební smlouvou Andreje Babiše s občany, kde slíbil odmítnout všechny pokusy o destrukci nezávislého státního zastupitelství. Proto jsme nyní předložili pozměňovací návrh k novele zákona o státním zastupitelství, který je ve Sněmovně projednávaný v souvislosti s eurožalobcem. Jde o úplně stejný návrh, jako jsme předložili s Markem Výborným a Zbyňkem Stanjurou, ale koalice znemožnila jeho zařazení na program. Tento náš návrh vychází z diskuse na kulatém stolu, má všechny záruky znemožňující politikům odvolat šéfa státních zástupců, obsahuje rozumná přechodná období a má podporu Rekonstrukce státu. Podstatné je, že se o něm bude hlasovat již za 14 dní a může nabýt účinnosti velmi rychle od vyhlášení zákona, což by bylo ještě v tomto roce,“ uvedl předseda poslaneckého klubu Pirátů Jakub Michálek.
