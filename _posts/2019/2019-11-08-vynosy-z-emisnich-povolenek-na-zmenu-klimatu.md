---
date:         2019-11-08
category:     blog
tags:         celostátní legislativa emisni-povolenky ekologie  
layout:       post
title:        "Piráti žádali, aby výnosy z emisních povolenek mířily přímo na ochranu klimatu, Sněmovna návrh odmítla"
image:        /assets/img/articles/2019/balcarova-tresnak-2.jpg
author:       Mediální odbor
---

Praha, 8. listopadu 2019 – Sněmovna dnes ve třetím čtení schválila návrh zákona o emisních povolenkách. I když návrh jde v řadě věcí správným směrem, za nekoncepční považují Piráti rozpuštění výnosů z emisních povolenek do státního rozpočtu, proti kterému svými pozměňovacími návrhy bojovala pirátská poslankyně a předsedkyně Výboru pro životní prostředí Dana Balcarová. Ta navrhovala, aby peníze, které stát vybere za znečišťování ovzduší, byly určeny přímo na ochranu klimatu. Stejně tak Sněmovna smetla ze stolu i návrh pirátského poslance Petra Třešňáka na podporu ekologické hromadné dopravy. Sněmovna naopak přijala vládní vykostěný návrh Pirátů na podporu projektů z regionů, které jsou postiženy těžbou a spalováním uhlí, jehož iniciátorem byl původně poslanec Třešňák.

> „I když můj dnešní návrh na využití peněz na ochranu životního prostředí neprošel, ministr Richard Brabec mi osobně přislíbil, že se o dostatek peněz na ochranu klimatu a adaptační opatření zasadí. Doufám tedy, že své slovo dodrží. Klást důraz na zlepšování kvality ovzduší, ochranu klimatu, energetické úspory, transformaci energetiky a odklon od fosilních paliv považuji za extrémně důležité,“ uvedla Balcarová. Současně připoměla, že je nutné myslet na boj se suchem a na adaptační opatření do krajiny, jako je například revitalizace mokřadů a budování remízků a zelených ostrovů v zemědělské krajině. Evropský systém obchodování s emisními povolenkami (ETS) je od počátku označován za klíčový nástroj evropského boje s klimatickou změnou.

Piráti se v návrhu Petra Třešňáka pokusili prosadit podporu ekologické hromadné dopravy v elektrické trakci z výnosů z emisních povolenek. „Vláda tak propásla jedinečnou možnost, jak systémově přispět životnímu prostředí v ČR a dokonce tím naplnit i vlastní energetickou koncepci, protože by tak mohla snížit podíl ropných paliv v dopravě. Navrhovali jsme také podporu regionů postižených těžbou a spalováním uhlí. Tímto návrhem byl inspirován i obdobný návrh poslance Schillera (ANO), který Sněmovnou prošel a ta tím dala jasně najevo, že jí nejsou nejen ekonomické, ale i sociální a ekonomické problémy uhelných regionů lhostejné,” dodal Třešňák.
