---
date:         2019-06-21
category:     blog
tags:         sněmovna celostátní digitalizace
layout:       post
title:        "Profant: Digitální technická mapa je krok k chytřejší práci s daty. Zefektivní územní plánování i stavební řízení"
image:        /assets/img/articles/2019/digimapa.jpg
author:       Mediální odbor
---


Praha, 21. června 2019 - Piráti dnes společně s ODS představili legislativní návrh na zavedení digitální technické mapy ČR. Její existence má umožnit přesnější územní plánování, zjednodušit stavební řízení a zefektivnit procesy veřejné správy. Návrh vznikl pod záštitou Výboru pro veřejnou správu a regionální rozvoj, kterému předsedá Ivan Bartoš. Jednání se pravidelně účastnili zástupci většiny sněmovních stran, ICT unie, dotčených ministerstvech a samospráv.

> „Zprovoznění digitální technické mapy je velkým krokem vpřed směrem k digitálně propojené společnosti, která je naším cílem. Věřím, že pomůže zjednodušit procesy ve veřejné správě a ocení ji i občané. Pokud budu chtít například stavět dům, mohu jednoduše z mapy vyčíst, kudy vedou inženýrské sítě jako elektrické vedení, vodovodní potrubí či kanalizace. Údaje z technické mapy jsou pak důležité i pro veřejnou správu, například při územním plánování. Je to jednoznačně posun k chytřejšímu nakládání s daty, což je cesta, kterou se musíme ubírat,” uvedl předseda Podvýboru pro eGovernment Pirát Ondřej Profant, který je jedním z předkladatelů návrhu.

Digitální technické mapy už nyní využívají některé kraje a obce v územním plánování, v každodenní správě majetku i dalších agendách. Plnému využití však dosud brání zejména to, že nejsou k dispozici pro celé území státu. Specifikace mapových prvků se tak mohou napříč kraji a obcemi lišit a chybí podrobnější úprava povinností správců dopravní a technické infrastruktury při předávání údajů.

> „Tento koncept již zcela plnohodnotně funguje například na úrovni Prahy. Nicméně dosud bylo vedení této mapy v rámci Česka na samosprávné úrovni dobrovolné. To se nyní mění a legislativa nově přináší závazný a jednotný systém pro celou republiku, který budou spravovat jednotlivé kraje. Digitální technické mapy krajů budou zastřešeny informačním systémem digitální mapy veřejné správy, jehož správcem bude Český úřad zeměměřický a katastrální. Bude tak zabezpečeno zobrazení map v jednotném rozhraní,” vysvětlil Profant.

Digitální technickou mapu Prahy najdete [zde](https://bit.ly/2x5bNUT)


