---
date:         2019-11-08
category:     blog
tags:         celostátní legislativa egov digitalizace  
layout:       post
title:        "Sněmovna schválila digitální ústavu. Lidé získají právo komunikovat se státem přes internet"
image:        /assets/img/articles/2019/ivan-ondra-digisluzba.jpg
author:       Mediální odbor
---

Praha, 8. listopadu 2019 – Sněmovna dnes ve třetím čtením schválila zásadní zákon české digitalizace, který garantuje občanům postupně do pěti let možnost komunikovat s úřady a státem elektronicky z pohodlí domova nebo z mobilního telefonu. Završila se tak více než roční konstruktivní spolupráce sněmovních politických stran, odborníků z komerční sféry a resortů ministerstev. Návrh připravila skupina pod Výborem pro veřejnou správu vedená předsedou Pirátů Ivanem Bartošem.

> „Pro mě osobně byl tento zákon, který se právem označuje jako “digitální ústava”, jednou z mých hlavních priorit, jde totiž o zcela zásadní okamžik v oblasti digitalizace státu. Rád bych ocenil širokou spolupráci politiků, úředníků i komerčního sektoru, která přinesla jasné výsledky. Zároveň je pozitivní, že se na základě memoranda o podpoře tohoto revolučního zákona podařilo vypořádat veškeré připomínky. Jsem přesvědčen, že zákon bude mít stejnou podporu i v Senátu, a do Vánoc tak projde celým legislativním procesem,” nechal se na plénu Sněmovny slyšet Ivan Bartoš. 

Zákon předpokládá zavedení katalogu všech služeb pro občany, kde bude u každé služby jasný termín a způsob její digitalizace. Zákon legislativně řeší sdílení dat mezi úřady – stejné informace se pak nemusí uvádět opakovaně na každém úřadu a do formulářů na internetu se budou předvyplňovat automaticky. Stejně tak podporuje využívání otevřených formátů či upřesňuje využívání cloudových služeb, které mohou přinést značnou úsporu nákladů na hardware.

> „Tento zákon je přelomový, jelikož se na proces digitalizace dívá z pohledu občana, nikoliv úředníka. Právě změna pohledu na procesy je reálnou změnou, která nám pomůže dosáhnout kvalitních digitálních služeb, jaké občané znají například ze soukromého sektoru. Důležité je podotknout, že zákon občanům nenařizuje povinnost online komunikace se státem, pokud jim tato cesta nevyhovuje, mají stále možnost si na úřad zajít a vše řešit jako doposud,” dodává předseda Podvýboru pro eGovernment Pirát Ondřej Profant.

Zákon byl připraven ve spolupráci s vládním zmocněncem pro digitalizaci Vladimírem Dzurillou, Zdeňkem Zajíčekm za ICT unii a řadou externích odborníků. Získal podporu premiéra Andreje Babiše i ministra vnitra Jana Hamáčka. Ve Sněmovně pro zákon dnes hlasovalo 163 poslanců (ze 166 přítomných). Předpokládá se, že zákon projde i Senátem, a bude tak platit od prvního měsíce roku 2020.