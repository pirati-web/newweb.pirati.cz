---
date:         2019-10-16
category:     blog
tags:         celostátní média sněmovna
layout:       post
title:        "Kandidátka Pirátů Angelika Bazalová byla zvolena do Rady ČTK"
image:        /assets/img/articles/2019/angelika-bazalova1.jpg
author:       Mediální odbor
---
 
 
Praha, 16. října 2019 – Angelika Bazalová, která působila například v BBC či České televizi, byla dnes zvolena do Rady ČTK, když ve druhém kole volby získala 131 hlasů poslanců. Tuto významnou mediální expertku nominovali Piráti. Byla již třetím kandidátem Pirátů na místo v radě po Jiřím Táborském a Josefu Šlerkovi.   

> „V dnešní době je zachování objektivity a profesionality média, které bude imunní vůči dezinformacím a mocenským vlivům, zcela zásadní. Angelika Bazalová je silnou nezávislou kandidátkou s bohatou minulostí. Jsem rád, že poslanci většinově respektovali výsledky demokratických voleb a zásadu poměrného zastoupení, podle níž poslední neobsazené místo v Radě ČTK náleželo Pirátům. Piráti se pečlivě věnují výběru vhodných kandidátů, což mnohé jiné strany říci nemohou, a dokonce navrhují kontroverzní kandidáty – například v podobě Michala Semína,“ komentuje situaci poslanec Pirátů Tomáš Martínek.

Angelika Bazalová začínala v roce 1992 jako regionální redaktorka v ostravské redakci České televize, kde působila rovněž jako moderátorka a editorka až do roku 1996. Následně v roce 1998 vyhrála výběrové řízení na redaktorku do české redakce BBC v Praze. Své působení v BBC ukončila v roce 2001 a přesunula se do České televize v Praze, kde začínala jako editorka zpráv. Později se stala hlavní editorkou večerní zpravodajské relace Událostí, po několika letech převzala vedení redakce ranního a dopoledního vysílání zpravodajského kanálu ČT24. Před svým odchodem do ústraní působila také jako šéfeditorka nově budované redakce Nových médií. 

> „Jsem ráda, že se na mně – jako kandidátce opoziční strany – nakonec shodli poslanci napříč politickým spektrem, že se doslova hnuly ledy a ač to původně asi málokdo čekal, Rada ČTK je konečně kompletní. Mým úkolem bude dohlížet na veřejnoprávní poslání ČTK a pečovat o její nezávislost a profesionalitu. Věřím, že mi v tomto pomůže nejen moje více než dvacetiletá zkušenost s prací v médiích, ale paradoxně možná i odstup, který jsem získala díky tomu, že se novinářské profesí už pár let nevěnuji. Děkuji Pirátům, že mě na tuto pozici vybrali a poslancům, kteří pro mě hlasovali, za důvěru. Vážím si toho,“ prohlásila bezprostředně po oznámení výsledku Angelika Bazalová.
