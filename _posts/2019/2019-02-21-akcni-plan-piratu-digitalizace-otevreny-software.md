---
date:         2019-02-21
category:     blog
tags:         sněmovna celostátní digitalizace
layout:       post
title:        "Piráti se aktivně podílí na digitalizaci Česka. Připravili akční plán pro zavedení otevřeného softwaru na úřadech"
image:        /assets/img/articles/2018/ondrej-profant1.jpg
author:       Mediální odbor
---

Praha, 21. února 2019 – Piráti vytvořili Akční plán pro boj s vendor lock-inem a rozšíření využití open source ve veřejné správě, který má být součástí strategie Digitální Česko. Materiál vznikl na základě domluvy předsedy Pirátů Ivana Bartoše s vládním zmocněncem pro IT Vladimírem Dzurillou s ohledem na to, že se Česká pirátská strana aktivně účastní zasedání Rady vlády pro informační společnost (RVIS). „Naším cílem bylo vytvořit praktický postup a podklady pro ministerstva a jejich úřady i zastupitele v obcích a městech, aby se dokázali orientovat v problematice otevřeného softwaru a věděli, jak v této oblasti postupovat,“ uvedl Ivan Bartoš.

> „Při snaze o digitalizaci Česka vzniká řada strategických dokumentů, které jsou však bezzubé, pokud k nim neexistuje návod určující jejich realizaci. Proto Piráti rovnou přichází s akčním plánem pro zavedení otevřeného softwaru na úřadech,” uvedl předseda podvýboru pro eGovernment Ondřej Profant a dodal: „Úřady trpí nedostatkem kvalifikovaných odborníků, zvláště pak v oblasti IT. Proto je potřeba jim práci v této oblasti co nejvíce ulehčit jasnými návody, které jsou realizovatelné i na menších úřadech.”

Akční plán se vypořádává se dvěma úzce souvisejícími tématy. Prvním je uzamčení k jednomu dodavateli (tzv. vendor lock-in). Tedy nežádoucí stav, kdy instituce nemá na výběr a musí kupovat software pouze od jednoho dodavatele. Tento stav narušuje hospodářskou soutěž a z důvodu absence konkurence vede k zcela nepřiměřeným cenám a obvykle i softwaru nevalné kvality. Druhým tématem je nasazování softwaru s otevřeným zdrojovým kódem, což je cesta, jak se právě vendor lock-inu zbavit. Navíc je to nejsnazší způsob jak sdílet software mezi více institucemi, což je jistě žádoucí stav, když se mnoho činností veřejné správy opakuje.

K Akčnímu plánu pro boj s vendor lock-inem a rozšíření využití open source ve veřejné správě se již vyjádřili i experti v oblasti digitalizace, kterým Piráti materiál zaslali ke komentáři. Podle výkonného ředitele Iuridicum Remedium Jana Vobořila je open source základ pro ochranu našeho soukromí v digitálním světě. 

> Dokument okomentoval také CEO Liftaga Ondřej Krátký: „Akční plán shrnuje nejlepší příklady a dává v podstatě Ikea manuál k postupnému odbourání závislosti na velkých dodavatelích, která brzdí digitalizaci v Česku. Je to slibná cesta jak proškolit úředníky, odlehčit státnímu rozpočtu a nastartovat veřejnou správu směrem k lepším službám pro občany.“

> „Akční plán pro open source je jedinečná, lehce stravitelná kuchařka použitelná i v kuchyních našich úřadů. S ní uvařené pokrmy jsou servírovatelné se vší důstojností a plnou nutriční hodnotou všem občanům České republiky, kteří by rádi, aby jejich data zpracovával průhledný systém založený na dobrém poměru cena – výkon,“ uvedl na adresu akčního plánu internetový odborník a pirátský zastupitel Patrick Zandl.

Piráti svůj strategický materiál dokončili a nyní budou jednat s Ministerstvem vnitra ČR a vládním zmocněncem Vladimírem Dzurillou o zasazení tohoto dokumentu do oficiální strategie Digitální Česko.

Plná verze dokumentu: [Akční plán pro boj s vendor lock-inem a rozšíření využití open source ve veřejné správě]({{'/assets/pdf/Akční plán open source 1.0.pdf' | baseurl}})