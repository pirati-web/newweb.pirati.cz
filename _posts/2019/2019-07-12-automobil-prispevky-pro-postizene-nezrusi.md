---
date:         2019-07-12
category:     blog
tags:         celostátní sněmovna legislativa zdravotnictví
layout:       post
title:        "Díky Pirátům bude snáz dostupný příspěvek na vozidlo pro pracující zdravotně postižené"
image:        /assets/img/articles/2019/richterova.jpg
author:       Mediální odbor
---


Praha, 12. července 2019 – Sněmovna dnes přijala pozměňovací návrh iniciovaný Piráty, díky kterému pracující zdravotně postižení nepřijdou o příspěvek na vozidlo. „Pro jedince se zdravotním postižením, kteří jsou aktivní na trhu práce, je současné snížení příspěvku na vozidlo nespravedlivé a demotivační. Čím více je osoba se zdravotním postižením a její blízcí pracovně aktivní, tím nižší příspěvek na automobil podle dnešního znění zákona žadatel dostává. Bez automobilu se však lidé s nárokem na tento příspěvek obvykle při výkonu zaměstnání neobejdou, proto jsem ráda, že Sněmovna dnes podpořila pozměňovací návrh můj a Andrey Brzobohaté, který to reflektuje, a děkuju všem kolegům. Bylo to o dva hlasy,“ uvedla spolupředkladatelka návrhu a místopředsedkyně Pirátů Olga Richterová.

Návrh nebude mít významný dopad na státní rozpočet – bude se jednat o maximálně cca 8 milionů korun na rok. Už nyní je totiž většina příspěvků na zvláštní pomůcku poskytovaných na pořízení motorového vozidla v horní hranici současného rozmezí, tedy blízko limitu 200 tisíc korun. V roce 2018 bylo vyplaceno 2719 těchto příspěvků, celkem se na tento příspěvek vynaložilo 536,3 milionů korun, průměrná výše příspěvku na zvláštní pomůcku na pořízení motorového vozidla byla 197 tisíc korun.

Návrh je v souladu s trendy v jiných zemích, kde jsou osoby se zdravotním postižením maximálně podporovány v zapojení do společnosti a je jim poskytována i vyšší míra podpory než osobám, které zaměstnání nemají. Současně zachovává kofinancování u osob, které mají výrazně nadstandardní příjmy.
