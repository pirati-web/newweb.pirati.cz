---
date:         2019-09-04
category:     blog
tags:         celostátní digitalizace zemědělství
layout:       post
title:        "Piráti chtějí digitalizací lépe chránit včely a snížit administrativní zátěž zemědělců"
image:        /assets/img/articles/2019/holomcik-radek.jpg
author:       Mediální odbor
---

Praha, 4. září 2019 - Piráti dnes na Zemědělském výboru představili návrh, který má digitalizovat ohlašování aplikace nebezpečných prostředků pro včely ze strany zemědělců. Novela má snížit administrativní zátěž zemědělců a zároveň zlepšit ochranu včelstev. 
> „Pokud zemědělec používá látky, které jsou nebezpečné pro včely, musí to nahlásit včelařům v okruhu pěti kilometrů. V současné době je situace taková, že si včelaře musí vyhledat v mapovém systému a všem poslat dopis s oznámením. Náš návrh to má digitalizovat - zemědělci by stačilo pár kliknutí online a oznámení by odešlo automaticky včelařům v okolí plánované aplikace prostředků,” komentuje předkladatel návrhu Pirát Radek Holomčík. S ohledem na zamítnutí návrhu výborem jej Piráti předloží znovu, a to při druhém čtení vládního zákona o rostlinolékařské péči.


Současná praxe zatěžuje podle Pirátů profesionální uživatele nesmyslnou administrativní zátěží i zbytečnými náklady spojenými s korespondenčním ohlašováním každému jednotlivému včelaři v zákonem stanoveném okruhu. Nejasně definovaná povinnost pro hlášení aplikace "nepozději 48 hodin před provedením aplikace" pak nezřídka vede k obcházení, kdy je namísto konkrétních dat aplikace prostředků ohlášeno rozmezí i několika měsíců. Taková informace pak pro chovatele včel nemá dostatečnou vypovídací hodnotu a opatření ztrácí jakýkoliv smysl.


> „Návrh představuje zjednodušení a zlepšení situace pro zemědělce i včelaře. Na jedné straně zemědělec šetří čas i peníze za rozeslání oznámení. Na té druhé včelař nemá zveřejněné umístění včelína, takže se nemusí obávat, že informaci někdo zneužije k poškození včelína,” dodává Holomčík.
