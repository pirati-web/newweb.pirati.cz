---
date:         2019-07-17
category:     blog
tags:         praha spravedlnost-a-justice kontrola-moci-a-mocných
layout:       post
title:        "Při prodeji pozemků Prahy 6 byla neoprávněně poskytnuta sleva 34 milionů korun, odhalili Piráti "
image:        /assets/img/articles/2019/jiri-hoskovec.jpg
author:       Mediální odbor
---
 
 
Praha, 18. července 2019 – Zastupitelé Pirátů MČ Praha 6 Jiří Hoskovec, Jana Kabelová, Ondřej Chrást a poslanec Jan Lipavský podali trestní oznámení kvůli prodeji lukrativních pozemků Prahy 6, tzv. Areálu Dračky, dceřiné společnosti kyperské entity skupiny Penta. Dle pirátské právní analýzy byla městskou společností SNEO, a.s. na tento prodej neoprávněně, v rozporu s rozhodnutím ústavního soudu a uzavřenou smlouvou, poskytnuta sleva 34 milionů korun z peněz, které mělo město utržit za prodej areálu. Ten čítá kromě pozemků i projekt a platné stavební povolení na 152 bytů v předpokládané prodejní hodnotě dvě a čtvrt miliardy korun.  

> „Původní vysoutěžená cena za prodej byla 436 milionů korun, městská část však poskytnula výherci – dceřiné společnosti Penty DRA development s.r.o. – slevu ve výši 34 milionů korun. Tuto slevu, kterou městská část, respektive městská společnost SNEO, a.s. poskytla bez výhrad, považujeme za protiprávní. Byla totiž poskytnuta na základě restitučního požadavku z roku 1993, který byl všemi soudy včetně ústavního dávno zamítnut. Byla poskytnuta na základě opravy chyby v psaní na katastru nemovitostí, který ale podle zákona nemůže mít vliv na správnost pravomocného soudního rozhodnutí,“ popisuje zastupitel Hoskovec, který na kauzu upozornil.

Poskytnutí slevy bylo také v rozporu s uzavřenou [smlouvou](https://smlouvy.gov.cz/smlouva/7251803) mezi kupcem a městskou společností Prahy 6, jelikož obě strany o této opravě věděly. Byla to „známá skutečnost“, kterou smlouva explicitně vylučuje jako důvod k poskytnutí slevy.

> „Navzdory tomu byla sleva poskytnuta a MČ vznikla škoda 34 milionů korun. Lukrativní pozemek tzv. Areálu Dračky byl prodán i s platným stavebním povolením na 152 bytů, které se již začaly letos stavět. Předpokládaná prodejní cena za tyto byty je až 2 a čtvrt miliardy korun, tato cena však může v závislosti na trhu s nemovitostmi dále růst. Piráti Prahy 6 již v květnu 2018 veřejně i na jednáních se starostou Ondřejem Kolářem z TOP 09 navrhovali to, co se původně plánovalo a dlouho připravovalo. Tedy vlastní výstavbu bytů  a jejich následné využití pro potřeby městské části,“ připomíná Chrást

> „Praha 6 se touto neuváženou transakcí připravila o jednu z posledních možností získat do svého vlastnictví alespoň několik desítek bytů, které jí aktuálně tak moc chybějí pro učitele, lékaře a další. Zbavila se jich podivným způsobem, netransparentní soutěží, a ještě na závěr poskytla, dle našeho právního názoru, nelegální slevu. Pozemky a s nimi i nové byty tedy nenávratně skončily v rukou firmy, která má sídlo na [Kypru](https://or.justice.cz/ias/ui/rejstrik-firma.vysledky?subjektId=1018439&typ=UPLNY&fbclid=IwAR32VrcUZ3dwN7XqklDEtVdgRb5kLVZHZ2WIOJHQeGZGow_IV68wlBRonno) a nejasnou vlastnickou strukturu,“ shrnuje Hoskovec 

> „Není to poprvé, co tento pozemek způsobil destimilionové [škody](https://ct24.ceskatelevize.cz/archiv/1054990-odmena-pro-manzelku-petra-bendla-za-nevyuzity-areal-dostala-miliony) Praze 6. Díky předchozím „realitním neúspěchům“ Prahy 6 byly zatíženy břemenem převyšujícím 170 milionů korun. Například v roce 2008 dostala tehdejší manželka a nevlastní syn významného politika ODS Petra Bendla 75 milionů za odstoupení od tehdy teprve rok staré nájemní smlouvy z roku 2007. Tehdejší odůvodnění radnice Prahy 6 pro rychlé vypovězení rok starých smluv byla nutnost urychlené výstavby v areálu, ke které však ani do roku 2019 nedošlo,“ vzpomíná Kabelová.


> „Starosta Ondřej Kolář v reakci na pirátskou kritiku společnosti SNEO a její činnosti nejen v této kauze odvolal v červnu pirátského člena dozorčí rady společnosti SNEO a podal předžalobní výzvu na zastupitele Jiřího Hoskovce, který na případ podezřelého prodeje [veřejně upozorňoval](https://www.piratskelisty.cz/clanek-2502-pirat-hoskovec-uspel-u-soudu-pro-urazku-starostenske-nohy-anebo-gubernatorske). Soud Kolářovu výzvu odmítl,“ popisuje poslední vývoj ve své domovské čtvrti poslanec Lipavský.
