---
title: Občanská společnost
campaignCategoryUid: euro2019
campaignGroupUid: euro2019
---

# Účast občanů a otevřená vláda
## Demokracie pro Evropu

Piráti prosazují přímo volenou konvenci občanů, jejímž úkolem bude vypracovat novou smlouvu o EU s cílem vyjasnit a nahradit stávající smlouvy a řešit potřebu demokratické reformy v rámci Unie, za předpokladu, že ji občané Unie přijmou v referendu.

Současný legislativní proces EU ovládá výkonná moc (Evropská komise) na úkor moci zákonodárné (Evropského parlamentu). Piráti hledají úpravu rovnováhy moci v evropských institucích ve prospěch zákonodárné moci.

Součástí nové ústavy by měla být přímá demokracie na úrovni EU, tj. celoevropská referenda o ústavních revizích a legislativní referenda iniciovaná občany. Občané by měli mít právo zrušit stávající právní předpisy a iniciovat nové.
## Inovace politické účasti

Piráti chtějí, aby mohli občané mít přímý a větší dopad na politickou diskusi a rozhodovací proces, a to jak jednotlivě, tak kolektivně.

Evropský parlament by měl vytvořit nástroj elektronické participace. Občané by měli mít možnost veřejně diskutovat o legislativních návrzích, navrhovat změny a podpořit navrhované změny (nebo případně hlasovat proti nim) online.

Chceme reformovat iniciativu občanů EU. Je třeba snížit požadavky na údaje. Evropská komise by se měla zabývat i neúspěšnými, ale zato zajímavými iniciativami.

Žadatelé s větším počtem příznivců musí mít právo být vyslyšeni osobně. Evropský parlament by měl pravidelně otevírat své dveře občanům a poskytnout jim příležitost přímo předkládat jejich návrhy a připomínky poslancům Evropského parlamentu a členům Evropské komise na společném plenárním zasedání. Tato zasedání by měla být otevřena také občanům, kteří se jich účastní prostřednictvím internetu nebo sociálních médií.
## Otevřená vláda

Evropská unie se připojí k Partnerství pro otevřené vládnutí, multilaterální iniciativě, jejímž cílem je podpora otevřené vlády, posilování pozice občanů, boj proti korupci a využívání nových technologií pro posílení správy.
# Boj proti korupci a korporátnímu lobbingu

Vliv peněz na politiku je jedním z klíčových korupčních rizik v EU a hrozbou pro její demokratický základ. Politická rozhodnutí nebudou přijímána v nejlepším zájmu všech občanů, pokud převládnou zájmy korporátů.
## Zveřejňování informací a omezení vnějšího vlivu na politická rozhodnutí

K ochraně demokratického procesu a k tomu, aby byl základ rozhodnutí transparentní, Piráti vyzývají ke zveřejňování informací o vlivu zájmových skupin a lobbistů na politická rozhodnutí. Lobbistické aktivity musí být co nejtransparentnější. Tomu lze napomoci tím, že stávající rejstřík lobbistů bude povinný a bude na internetu napojený na transparentní kalendář. Každý občan EU by měl mít možnost vyhledat, s kým se volený zástupce setkal, jaký byl účel setkání a co se během něj stalo. Celý proces s sebou přináší požadovaný víceúrovňový regulační systém potřebný pro spolehlivou demokracii. Kromě toho se bude zveřejňovat legislativní stopa: každý, kdo se podílí na tvorbě politiky, bude zveřejňovat svá setkání s lobbisty, jakož i všechny písemné materiály, které od nich obdrží. Veškeré návrhy zákonů a pozměňovací návrhy musí být vysledovatelné k původnímu autorovi.

Budou zavedeny vymahatelné etické předpisy a mechanismus dohledu pro lobbisty. Měly by zabránit tomu, aby lobbisté vykonávali nepřiměřený vliv.
## Předcházení střetu zájmů

Veřejní činitelé (včetně zvláštních poradců Komise) a volení zástupci (včetně zpravodajů) nebudou při plnění svých veřejných povinností nepřiměřeně ovlivňováni soukromými zájmy. Střet zájmů může nastat s vnějšími činnostmi a předchozími pracovními místy, ale také prostřednictvím případů „otočných dveří“ v případě poslanců, komisařů nebo úředníků, kteří se ujímají nových pracovních míst v soukromém sektoru.

Musí být zavedena řádná pravidla, která zajistí, aby příslušní úředníci neměli žádné střety zájmů, aby byly případné zájmy přiznávány, a aby bylo porušování předpisů sankcionováno. Je třeba reformovat Kodexy chování Evropského parlamentu i Evropské komise. Je třeba mít efektivní pravidla transparentnosti a etiky pro meziskupiny a další skupiny napříč stranami, které zahrnují poslance Evropského parlamentu a lobbisty. Nezávislý orgán by měl dohlížet na dodržování předpisů a případně ukládat sankce. Musí být přijata komplexní pravidla omezující fenomén „otočných dveří“.
## Opětovná demokratizace vstupního procesu

Obchodní zájmy už nebudou dominovat odborným znalostem v oblasti politiky. Komise zavede účinné ochranné prostředky proti tomu, aby korporáty vyvíjely vliv na expertní a poradenské skupiny, technologické platformy a orgány EU. Vzhledem k tomu, že vysoce neúměrný počet setkání s úředníky EU je věnován velkým podnikům, je třeba počet těchto schůzek snížit a věnovat více času aktivnímu vyhledávání kontaktů s občany, malými a středními podniky a dalšími v současné době nedostatečně zastoupenými zájmovými skupinami.
## Financování politické kampaně

Všechny evropské politické strany musí veřejnosti poskytovat přehled o svých bankovních účtech pro účely financování kampaní. Orgán dohledu nad evropskými politickými stranami musí mít k dispozici účinné nástroje auditu a uvalování sankcí.
# Transparentnost a ochrana whistleblowerů

Transparentnost dává bezmocným moc sledovat činnost mocných. Piráti se domnívají, že transparentnosti je zapotřebí k tomu, aby veřejnost mohla přijímat demokratická rozhodnutí.
## Ochrana whistleblowerů

Piráti prosazují obecnou a komplexní legislativu na ochranu whistleblowerů poskytující ochranu osobám, které upozorní na otázky, které jsou ve veřejném zájmu, včetně zneužívání zákonů, protiprávních činností a protiprávních jednání. Pevně věříme, že tito whistlebloweři musí mít možnost podávat interní zprávy příslušnému orgánu nebo médiím, aby byla zaručena svoboda projevu, jakož i právo občanů na informace.
## Transparentnost veřejného sektoru

Veřejný sektor, včetně soukromých subjektů, které vykonávají práci jménem veřejného subjektu, musí být transparentní a musí automaticky zveřejňovat informace jako otevřená data bez omezení jejich opětovného použití. Je zapotřebí lepší legislativní transparentnosti, zejména v Radě a v rámci trialogu. Orgány veřejné moci by měly mít povinnost dokumentovat informace týkající se rozhodovacích procesů. Orgány veřejné moci a zástupci by měli mít povinnost vést záznamy a proaktivně zveřejňovat informace, jako jsou jejich programy jednání, zápisy ze zasedání, dokumenty třetích stran, např. vstupy lobbistů, a informace odůvodňující přijatá rozhodnutí.

Zásada transparentnosti by se měla vztahovat na všechny veřejné orgány, včetně Soudního dvora, stálých zastoupení členských států a rotujícího národního předsednictví Rady.

Piráti se domnívají, že základním právem občanů je bez nutnosti konkrétního odůvodnění nahlížet do všech smluv a finančních výhod souvisejících s realizací veřejných a vládních projektů a služeb.

